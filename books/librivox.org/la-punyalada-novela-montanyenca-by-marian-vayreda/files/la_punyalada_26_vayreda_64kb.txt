Aquest és un enregistrament de domini públic per a LibriVox[[.|| punt ]]org.

La Punyalada
de
Marià Vayreda

Llegida per Joan Pujolar

Prefaci de Josep Franquesa i Gomis

[[.||gong]] [[.||pe]] [[.||pef]] [[.||pef]] [[.||rri]] [[.||keki]] [[.||keki]] [[.||keki]] [[.||keki]] [[.||keki]] [[.||keki]] [[.||keki]] [[.||do]] [[.||do]] [[.||do]] [[.||rrak]] [[.||fi]] 
Advertència preliminar

Poc s'ho figurava l'autor de «La Punyalada» que sa novel·la havia de ser llegida pel públic tal com ara surt.

No feia pas gaire que l'havia terminada de primera intenció i que la retocava per donar-li forma definitiva, quan una malaltia terrible li prengué la ploma de les mans i deturà la feina de correcció i de llima que son instint d'artista amb tant acert li havia fet emprendre.

Fou una malaltia ben traïdora, tan traïdora que amb tot i que, segons los metges, duia fatalment la mort a son costat, ni molestava amb sofriments gaire marcats, ni exigia del cervell altra privació que la d'un prudent descans intel·lectual;

i justament per axó'l pobre d'En Marian Vaireda, desconeixedor complert de son estat real, se dolia de tan monòtona inactivitat i li trigava l'hora de poder continuar la reforma de sa novel·la i la esporgada que ja hi havia començat.

Cada visita que li fèiem los amics que anàvem a veure'l a la espaiosa sala del Hospital del Pilar, ahont sa consternada família l'havia portat desd'Olot pera ensajar nous tractaments i conèixer noves opinions facultatives,

era un espectacle trist i amarguéssim del que se'n sortia amb lo cor ben negre.

Mentres los que tenia a son entorn feien esforços imponderables pera disfressar lo neguit que'ls rosegava,

lo malalt serè, tranquil, amb lo seny ben clar i fins més animat i més comunicatiu que mai, se complaia en comunicar les supressions que pensava fer en son llibre o'ns entretenia amb la indicació de nous projectes literaris.

Sa bona esposa, sobre tot, sostenia una lluita verament sobrehumana.

Ella, l'amiga fidel que tanta intervenció havia tingut en ses glories d'escriptor, dona de gran imaginació i de gran cor i per lo tant enemiga de tot fingiment,

se veia condemnada a ofegar les llàgrimes i a mostrar-se ben serena, mentint esperances, inventant encoratjaments i simulant millores, fins que al deixar un moment a son espòs, rompia, amb les exclamacions de son dolor per la desgracia que s'atansava,

aquella impossible tensió del esperit.

I mentrestant, la pròxima víctima, ben lluny de pensar en la desolació que'l voltava,

seguia repassant amb la memòria'ls capítols de sa darrera novel·la i volia saber l'efecte que'ns produïen aquells episodis plens de trabucaires i lladregots i aquells passatges plens de crims i horrors i escenes de carnatge.

La mort vingué, com havien predit los metges, no molt després d'haver retornat En Vaireda a sa llar benvolguda.

Lo darrer d'aquells germans, que han sigut la més alta representació de la vida moderna d'Olot en l'art, la ciència i la literatura, moria també com los altres al bo de sa producció i quan amb major delit i amb major força's disposava a treballar.

Sa darrera novel·la no pogué, doncs, sofrir la revisió que ell tant desitjava. Tal com la deixà son malaguanyat autor, quedaven sols corregits degudament i enllestits del tot los vuit primers capítols, que l'olotí N. Planadevall tenia ja impresos, formant set fulls.

Quedava també retocat lo novè i a punt d'anar a la impremta. Des del X, lo manuscrit va ja sense modificacions.

Lo Director de la Il·lustració Catalana demanà al cap d'alguns mesos a la viuda de En Vaireda, Dona Marià del Pilar Aulet, l'original de la obra pera publicar-la en son periòdic,

i aquesta senyora'ns feu a n'En Francesc Matheu i a mi l' honrós encàrrec de repassar-la, autoritzant-nos perquè, ja que son espòs no pogué fer-ho, en los capítols inèdits talléssim i cosíssim a la mida del nostre gust.

Llegida detingudament la novel·la, nosaltres hem de confessar que no'ns sentirem amb cor per fer-hi ni la més petita esmena,

i no volguérem posar la mà en aquelles planes en que es un fill de muntanya qui parla i qui pinta amb tal art i descriu amb tal domini, que cada retoc que hi fes un estrany semblaria una profanació.

Axis, doncs, tal com quedà ha anat a honrar les planes de la Il·lustració Catalana (sens altra supressió digna de set notada que la del pròleg) i axis la donem avui, i ja del tot complerta, en lo present llibre;

i En Matheu en la correcció de les probes ha portat l'escrúpol fins al punt de respectar algun buit que ha trobat en la indicació de llocs i fins a copiar literalment les paraules de redacció dubtosa.

I, ben mirat, les prevencions del bon Vaireda no eren pas justificades. Potser sí que tenia raó al dir que la darrera meitat de la obra guanyaria en interès alleugerida d'algun capítol, però no hi ha cap perill de que tal com va quedi desmerescuda la importància del conjunt.

I encara que'l perill hi fos,

hi ha tanta veritat en l'estudi psicològic dels personatges, tan fonda impressió de la naturalesa en les descripcions, i, quan altre no, tanta riquesa d'estil i de llenguatge, que sempre pagarien de sobres la lentitud que pogués trobar-se en lo curs de l'acció.

De tota manera, sense conèixer ben be'ls intents del autor, era impossible que ningú que l'estimés, al veure una obra tan ben teixida, gosés treure-hi ni afegir-hi un fil;

però tal impossibilitat no ha produït altre mal que'l d'haver contrariat al pobre Vaireda, encara que aqueixa contrarietat, prou expressada per ell en la seva malaltia,

anava sempre seguida d'aquella submisa resignació que era la gran virtut distintiva de la seva ànima tan generosa i tan bona.

«La Punyalada» es la obra literària superior d'En Vaireda.

Vigorosament concebuda, amb l'alenada salvatge que tota ella respira i amb lo tirat aspre i ferreny de son argument i dels llocs ahont passa, porta un braó desconegut en los altres llibres del autor i fins representa un esforç en sa naturalesa d'escriptor suau i tranquil,

esforç no sense perills dels que sols son temperament d'artista de debò lo fa sortit victoriós.

Lo lloc de l'acció es l'alta Garrotxa, allà per les escabrositats del Bassegoda, niu de facinerosos i segrestadors coneguts amb lo nom de trabucaires, que la guerra carlina deixà com a escorrialles pels anys que corren des del 1840 al 45.

La trama de la obra es senzillíssima.

Dos antics companys, d'aficions semblants, encara que de caràcters molt oposats, l'un, l'Ibo, fred, cínic, valent, malentranyat i temible festejador i seductor de dones, lo que li val lo sobrenom de L'Esparver;

l'altre, l'Albert, bo, generós i no gens cobert, encara que fàcil de desviar-se i de caure en los vicis per encongiment del esperit o per curtedat de geni en saber resistir-se a estranyes influencies,

viuen en estretíssima amistat lligada primer per uns mateixos estudis de noi i després per una mateixa idea desenfeinada i aventurera de facciós i de contrabandista.

Amistat tan llunyana i tan ferma, que per part del Albert se tradueix en una verdadera suggestió exercida damunt d'ell per l'Ibo, sols era possible que la trenqués una dona.

I axis succeeix: La Coralí una xicota fresca, viva, enjogassada, potser una mica fluixa de cervell, però gelosa de sa dignitat i coneixedora per instint del home en qui pot confiar,

es la encarregada de treure al Albert de sa vida de desordre i aqueix, en efecte, s'entrega a la seva adoració amb tot l'apassionament propi dels caràcters encongits i reconcentrats.

Però la filla del moliner de Balasc, encara que alegroia i riallera i franca, los mals temps que corren l'han ensenyada a mostrar-se una mica feréstega i recelosa.

Un dia, quan al bo de son festeig idíl·lic amb lo Albert, visità la ermita del Coral, vol que son estimat la firi d'un punyalet, i perquè la ben defensi si'l cas arriba, 'l fa tocar per les mans de la Verge entre les medalles i 'ls rosaris.

Enemistats los dos companys per causa de la Coralí, l'odi esclata entre ells amb una violència esfereïdora quan l'Albert la sorprèn al bosc debatent-se contra les urpes de Lo Esparver que l'ha escomesa bestial i traïdorament.

L'Albert l'ha salvada, però no sense una lluita encesa per la gelosia, de la que'ls dos rivals ne surten esgalabrats, ni sense que l'Ibo's retiri vomitant juraments de venjança i imprecacions terribles.

No passa gaire temps que, al arribar l'Albert al molí de Balasc, lo troba cremant, assassinat lo moliner, i desapareguda sa promesa, robada pels trabucaires dels que l'Ibo s'ha fet ja'l capità. L'Esparver s'ha sortit amb la seva.

I des de aqueix punt, trenat ja'l nus de la acció, comença'l llarg calvari del infeliç enamorat i tot l'interès se tanca en la persecució fatigosa, interminable i lo que es pitjor, sense cap fruit, dels avorribles criminals.

Los incidents de la lluita son abundants, les topades sovintegen, la partida organitzada pels perseguidors treballa amb molt coratge, però l'Ibo te'l servei d'espies molt ben muntat i sap desfer tots los projectes,

i passen setmanes i mesos i'l malaventurat Albert, que no ha pogut en tant temps heure ni'l més mínim rastre de la seva Coralí, creient-la ja vençuda i prostituïda en mans de son rival,

després de desesperar-se i desertar de sos companys i córrer pels boscós, cau aclaparat i defallit en tal postració moral i material, que sos pensaments i sos actes son ja'ls d'un degenerat o d'un boig.

Al fi, després de sagnant s episodis i de la desfeta general dels trabucaires en un parany en que han caigut, però del que encara s'ha lliurat l'astut i temerari Esparver,

l'Albert recobra per un moment tot son valor i la possessió de sí mateix al poder-se topar amb lo causant de ses desgracies.

Es una agarrada de feres famolenques, però que sols dura un instant. L'Ibo ha mort, però'l vencedor queda tan malmès i rebregat, tan sens esma ni sentits, que per alguns dies corre'l perill de ser tan mort com l'altre.

Al poder donar-se compte d'ahont es, veu que qui'l vetlla dintre d'una casa i l'assisteix com una germana de la caritat no es altra que la seva estimada, la Coralí, esllanguida, trista, malaltissa però encara bella.

L'Albert sent renéixer sa passió forta i violenta, però embrutida pel rebaixament en que ha caigut, i suposant a sa promesa com una dona envilida i un rebrec de son rival, aprofita un moment de descuit per abraonar-se damunt d'ella.

Inútilment la noia'l rebutja i prega i crida, i al veure impossible la defensa, ella, la verge feréstega, que per son estimat ha perdut lo pare i la casa,

que ha sofert captiveri i s'ha sabut defensar de tots sos perseguidors, treu lo punyalet amb que l'Albert la firà a la ermita del Coral i li clava a prop del cor.

La sang corrompuda per tant temps d'embrutiment, al vessar per la ferida, deixa al infeliç Albert desfet de la farda que l'ofuscava i li dona temps pera admirar en tota sa grandesa'ls sacrificis de sa estimada. La terrible punyalada li ha retornat la raó perduda.

Tal ve a ser en substancia l'argument de la novel·la. Aqueix, com es natural, va complicat i arrodonit per nous components i accessoris, sempre encertadament trobats.

Lo que li dona major originalitat es la intervenció dels trabucaires amb tan afany perseguits per lo protagonista i sos companys d'armes.

L'autor, amb un tacte exquisit, fuig més que en últim terme i sols de passada i per referència coneixem les esborronadores escenes de bordell,

i de carnatge que passen a dintre de sos caus i'ls esgarrifosos turments de les víctimes, que repugnen a la raó humana; però quan es necessari que'ls vegem d'a prop, no'ls atenua en res i'ls presenta tal com son.

Estem ben lluny dels temps romàntics.

Nostres trabucaires no tenen res que veure amb aquells facinerosos idealitzats, ni amb aquells malfactors convertits en herois per les novel·les de Walter Scott i Bulwer, de Zschokke i Van Lennep, de George Sand i del Dumas, pare,

interminable dinastia de lladres glorificats per son valor, que arrenca dels Bandolers de Schiller i de la poesia byroniana i que te prou antecedents en lo antic teatre castellà i en los cants populars de totes les nacions.

Los bandolers de La Punyalada son criminals de debò, molt arriscats, molt astuts, però gent sense ànima, que troba tots sos plaers en lo pillatge i lo assassinat.

En Vaireda'n te prou en posar-nos al davant alguna de ses infàmies pera fer-nos endevinar tota la baixesa de sos instints i de sos indignes actes.

No menos trassa s'observa en lo dibuix dels caràcters, si devegades no més que apuntats, sempre sostinguts sense desmerèixer un punt.

L'Esparver es un rigorós exemplar de perversitat moral, brutal, egoista, lasciu i sanguinari, a qui solament dona grandíssim relleu sa fermesa de voluntat enèrgica i indomable.

L'Arbós, l'axut mosso d'Esquadra, bondadós de cor, i cruel i inflexible amb los criminals, reflexiu, expert, impertorbable; l'Avi, lo trabucaire envellit en les malifetes, barreja estranya de devoció i de maldat i que renega fins en mig de sa última confessió;

l'espia Bilot, lo gollut que fingeix imbecil·litats pera anar pescant lo que's diu; lo Roig amb sa estúpida mitja rialla murriesca que no deixa ni al morir; lo moliner, en Rafel, en Pep, tots en una paraula, nos fan l'efecte de copies exactes de sers coneguts en la vida real.

La Coralí, sobre tot, es una troballa felicíssima.

Riallera, festosa, nascuda per escampar la felicitat a son entorn, apetitosa amb sa puresa de coloma salvatge,

i, després de la mort de son pare, misteriosament velada per la desaparició fins a ressortir tota casta en mig de tanta malvestat i sublimada per la escena tràgica final, es una figura d'una superba bellesa, digne de Prosper Merimée.

Pera major semblança, fins la narració fàcil, clara, serena i vigorosa de En Vaireda recorda sovint l'estil del gran mestre francès, a dir tota la veritat, sense sa immaculada netedat de marbre, però també sense sa fredor.

Proba del calor amb que En Vaireda sent sos personatges, es la fonda simpatia amb que's deté a comptar la llarga historia dels sofriments de l'Albert excitant contínuament la commiseració del lector per sos infortunis.

Justament aqueixa compassió benigna'l fa ser minuciós en excés en l'admirable estudi del procés psicològic perquè'l fa passar sa mala sort, i tinc per segur que si l'autor hagués viscut,

en alguna de les situacions a que'l porta son defalliment i en los anàlisis del estat de son esperit, es ahont hi hauria fet córrer alguna estisorada.

Mes lo cert es que'l caràcter, encara que complexe, no decau mai, veient-s'hi clar l'home de bona inclinació malejat per l'atmosfera en que viu i de la que per si sol no te forces per sortir, necessitant qui l'encamini, sia'l dimoni del Ibo o l'àngel bo de la Coralí.

A primera vista, en la exposició de ses misèries hi sobren cavil·lacions i subtileses massa metafísiques en boca d'un escopeter.

Però s'ha de tenir en compte que encara que la novel·la te forma autobiogràfica, no es sols l'Albert qui parla, sinó que aquest, segons figura'l pròleg, entregà ses memòries al autor pera que les coordinés i convertís en narració.

Pera fer-se ben be càrrec de la justesa amb que ha sigut tractat, es molt convenient repassar lo pròleg després de lectura del llibre.

Però ahont se manifesta en sa major extensió tot lo talent d'En Vaireda es en les descripcions. Quins quadros més rics de color, quina amplitud de paisatges!

L'aplec de Sant Anyol vessa de frescor i de vida: la sentada de lladregots al molí de la Frau es d'una realitat exactíssima;

la descoberta per part del Arbós del cadàver de son nebodet penjat a una creuera de fusta, vestit de mosso de la Esquadra amb lo barret de copa al cap i una pipa entre les dents, es d'un patètic corprenedor.

I qui, sinó un pintor de gran alè, podria reproduir-nos aquell bosc cremat, ahont foll de dolor s'ha refugiat l'Albert en una nit de lluna i ahont cau tan extenuat i en tal estat de misèria que ni'l llop l'ha volgut per ell;

aquells penyalars esgarrifosos ahont s'estimben los trabucaires lo dia de la estenallada de Brui i des dels que un sacerdot, lligat amb una corda, baixa a dar l'absolució a un criminal que tot morint lo reclama;

aquella deliciosa aubada de Maig que sembla preludiar lo dia desitjat de la venjança del Albert!

Finalment, acaba de fer estimable la obra l'abundància i la bellesa de llenguatge i d'estil. Apart de la riquesa de locucions territorials, hi ha tanta justesa i propietat en l'aplicació dels termes, que desseguida's coneix les bones fonts en que ha begut lo autor.

L'estil també es sempre animat i oportú, però quan lo cas ho demana, arriba fins al extrem de lo feréstec. Los insults dels trabucaires, les imprecacions del Ibo i l'Albert, son renecs espantosos, escopinades de fel, ahucs de llops aquissats.

En aqueixos diàlegs crusos i descarnats, en los que s'hi esbrava tot lo verí arreplegat en tantes i tantes jornades de sang i de persecució i de desitjos de venjança,

es ahont En Vaireda empaita bravament amb arriscades embestides la més viva i cohenta manifestació de tals horrors, i la veritat es que triomfa i que son llenguatge es de lo més ferreny i expressiu que pot llegir-se en català.

A tanta força d'expressió i energia de frase no hi havia arribat entre nosaltres més que la ploma desfermada i valenta, fibladora i foguejant d'En Víctor Català.

Aqueixos m'han semblat los mèrits més notables de «La Punyalada», sense que axó volgué dir que no'n tingué d'altres.

Potser he fet mal d'allargar-me tant al parlar d'ella, entregant-me a una feina inútil perquè de tota manera lo qui desseguida va a llegir-la es qui'n farà son judici sense necessitat d'estrany auxili.

Però be puc demanar que se'm perdoni, si al tenir-la al davant i al complir amb l'encàrrec de que hi fes una deguda aclaració preliminar, no m'he sabut estar de dir-hi per mon compte la forta impressió que m'ha deixat la darrera obra de mon plorat amic,

que jo tinc per ben segur que ha de quedar com un dels llibres clàssics de la moderna literatura catalana.

Josep Franquesa i Gomis

Fi del capítol

Fi de
La punyalada
Novel·la muntanyenca
de
Marià Vayreda

