Monachomachia


					Ignacy Krasicki





U Barbezata, Paryż, 1830





Pobrano z Wikiźródeł dnia 23 maja 2021





Monachomachia,



CZYLI



WOJNA MNICHÓW.





* * *





SPIS RZECZY.



* * *





MONACHOMACHIA.

Pieśń I





 — II





 — III





 — IV





 — V





 — VI





Tekst jest własnością publiczną (public domain). Szczegóły licencji na stronie autora: Ignacy Krasicki.





PIEŚŃ I.





Niezgoda zazdrośna spokojności zakonnej, wznieca rozruch w klasztorze synów Dominika. Zebrani ojcowie radzą o daniu odporu zawistnym, i uchwalają wyzwać ich na dysputę.





Nie wszystko złoto co się świeci z góry,

Ani ten śmiały, co się zwierzchnie sroży:

Zewnętrzna postać nie czyni natury,

Serce, nie odzież, ośmiela lub trwoży,

Dzierżały miejsce szyszaków kaptury:

Nie raz rycerzem bywał sługa boży.

Wkrada się zjadłość i w kąty spokojne;

Taką ją śpiewać przedsięwziąłem wojnę.



Wojnę domową śpiewam więc i głoszę,

Wojnę okrutną, bez broni, bez miecza;

Rycerzów bosych i nagich potrosze;

Samo ich tylko męztwo ubezpiecza:

Wojnę mnichowską. Nie śmiejcie się proszę,

Godna litości ułomność człowiecza!

Śmiejcie się wreszcie: mimo wasze śmiéchy,

Przecież ja powiem, co robiły Mnichy.



W mieście, którego nazwiska nie powiem,

Nic to albowiem do rzeczy nie przyda;

W mieście, ponieważ zbiór pustek tak zowiem,

W godnem siedlisku i chłopa i żyda;

W mieście (gród, ziemstwo trzymało albowiem,

Stare zamczysko, pustoty ohyda).

Były trzy karczmy, bram cztery ułomki,

Klasztorów dziewięć, i gdzieniegdzie domki.



W tej zawołanej ziemiańskiej stolicy

Wielebne głupstwo od wieków siedziało:

Pod starożytnem schronieniem świątnicy

Prawych czcicielów swoich utuczało.

Zbiegał się wierny lud; a w okolicy

Wszystko odgłosem uwielbienia brzmiało.

Święta prostoto! ach! któż cię wychwali!

Wiekuj szczęśliwie!... ale mówmy daléj.



Bajki pisali o dawnym Saturnie,

Ci, co za niego tworzyli wiek złoty.

Szczęśliwszy Przeor jadący poczwórnie,

Szczęśliwszy Lektor mistycznej roboty.

Szczęśliwszy ojciec po trzecim nokturnie,

W puchu topiący chórowe kłopoty.

Szczęśliwszy z braci, gdy kaganek zgasnął,

Bo w słodkiem miodu wytrawieniu zasnął.



W tym było stanie rozkoszne siedlisko

Świętych próżniaków. Ach! losie zdradliwy!

Ty! co z niewczesnych odmian masz igrzysko,

I nieszczęść ludzkich jesteś tylko chciwy,

Ma świat z dziwactwa twego widowisko,

Jęczy pod ciężkiem jarzmem człek cnotliwy.

Mniejsza, żeś państwa, trony, berła skruszył:

Będziesz tak śmiałym, żebyś kaptur ruszył?



Już były przeszły owe sławne wojny,

Którym się niegdy świat zdumiały dziwił.

Już seraficzny zakon był spokojny,

Już Karmelowi nikt się nie przeciwił.

Już Kaznodziejski wzrok mniej bogobojny

Oka na kaptur śpiczasty nie krzywił:

Dawnych niechęci mgłę rozniosły wiatry,

Szczęśliwe nawet były Bonifratry.



Ta, która nasze padoły przebiega,

I samem tylko nieszczęściem się pasie;

Jędza niezgody, co Parysa zbiega

Znalazła niegdyś na górnym Idasie;

Słodki raj mnichów gdy w locie postrzega,

Jęknęła w złości i zatrzymała się;

Widząc fortunny los spokojnych mężów.

Świsnęła żądły najeżonych wężów.



Wstrzęsła pochodnie, natychmiast siarczyste

Iskry na dachy i wieże wypadły;

Wskróś przebijają gmachy rozłożyste,

Już się w zakąty najciaśniejsze wkradły:

A gdzie milczenie bywało wieczyste,

Wszczyna się rozruch i odgłos zajadły.

Rażą umysły jędze rozjuszone,

Budzą się mnichy letargiem uśpione.



Wtenczas nie mogąc znieść tego rozruchu,

Ojciec Hilary obudzić się raczył.

Wtenczas xiądz Przeor, porwawszy się z puchu,

Pierwszy raz w życiu jutrzenkę obaczył.

Klął ojciec doktor czułość swego słuchu,

Wstał, i widokiem swym ojców uraczył:

I co się rzadko w zgromadzeniu zdarza,

Pędem niezwykłym wpadł do refektarza.





Na taki widok zbiegłe braci trzody,

Pod rzędem kuflów garcowych uklękły:

Biegli ojcowie za mistrzem w zawody.

Ten strachem zdjęty i srodze przelękły,

Wprzód otarł z potu mięsiste jagody.

Siadł, ławy pod nim dubeltowe jękły.

Siadł, strząsnął mycką, kaptura poprawił,

I tak wspaniałe wyroki objawił:



«Bracia najmilsi: Ach! cóż się to dzieje?

«Cóżto za rozruch u nas niesłychany?

«Czy do piwnicy wkradli się złodzieje?

«Czy wyschły kufle, gąsiory i dzbany?

«Mówcie!... cóżkolwiek bądź, srodze boleję;

«Trzeba wam pokój wrócić pożądany...»

Wtem się zakrztusił, jęknął, łzami zalał;

Przeor tymczasem pełny kubek nalał.



Już się zdobywał na perorę nową

Doktor, gdy postrzegł likwor przezroczysty.

Wódka to była, co ją zwą kminkową,

Przy niej Toruński piernik pozłocisty.

Sucharki massą oblane cukrową,

Dar przeoryszy, niegdyś uroczysty.

Zachęca przeor w urzędzie chwalebny;

«Racz się posilić, ojcze przewielebny!»



O! rzadki darze przedziwnej wymowy,

Któż ci się oprzeć, któż sprzeciwić zdoła?

Tak łagodnemi zniewolony słowy,

Wziął doktor kubek w pocie swego czoła,

Łyknął dla zdrowia posiłek gotowy:

Lecz żeby jeszcze myśl przyszła wesoła,

W świętym orszaku, w gronie miłych dzieci,

Raczył się napić raz, drugi i trzeci.



Jako po smutnej chwili, która mroczy,

W pierwszem świtaniu, rumieni się zorze,

Uwiędłe ziołka wdzięczna rosa moczy,

I rzeźwi kwiatki w tak przyjemnej porze;

Wyiskrzyły się przewielebne oczy

Po słodko dzielnym wódczanym likworze.

Odchrząknął żwawo, niby się uśmiéchnął,

Przymrużył oczy, nadął się i kichnął.



Na takie hasło, ojcowie, co rzędem

Według godności i starszeństwa stali,

Najprzyzwoitszym poruszeni względem,

Wiwat! chórowym tonem zawołali.

Ojciec Honorat najbliższy urzędem,

Którego bracia wielce szanowali:

Niegdyś promotor sławny różańcowy,

Temi najpierwszy, aplaudował słowy:



«Pisze Chryzyppus o Alfonsie królu,

«Kiedy prowadził wojnę z Baktryany,

«Iż wpośród bitwy, na Licyjskiem polu

«Od wojska swego będąc odbieżany,

«Stanął: a wody czerpnąwszy z Paktolu,

«Tak się orzeźwił, iż zgnębił pogany.

«Stąd poszło lemma na marmurze ryte,

«Pereat umbra! Lemma znamienite.



«Wiem, bom to czytał w uczonym Tostacie,

«Po ciemnej nocy, że jasny dzień wschodzi.

«Na godnym kiedy cnota majestacie

«Siędzie, o szczęściu wątpić się nie godzi.

«Czegoż się, mili bracia, obawiacie?

«Z nami jest ojciec doktor i dobrodziéj.

«Dał szczęsne hasło, orzeźwił swym wzrokiem;

«Cieszmy się pewnym fortuny wyrokiem.»



Skończył; natychmiast skosztowawszy trunku

Ojciec Gaudenty z urzędu sie wtoczył.

A znieść nie mogąc swojego frasunku,

Napół drzymiące oczy łzami zmoczył.

Rzekł: «Okoliczność złego jest gatunku:

«Nie chcę ja, żebym pochlebstwem wykroczył;

«Rozruch dzisiejszy smutne wieści głosi.»

«Wiem ja, ojcowie, na co się zanosi.»



«Zazdrość od wieków na nas się oburza,

«Zgnębić niewinnych pragnie w tych krainach.

«Już jad z pokątnych kryjówek wynurza,

«Chce się sadowić na naszych ruinach.

«Od gór Karmelu niebo się zachmurza,

«Równa zajadłość w Augustyna synach:

«I tym, co zcicha działają, nie wierzmy:

«Pókiśmy w siłach, na wszystkich uderzmy.»



Ojciec Pankracy, Nestor różańcowy,

Co trzykroć braci i siostry odnowił:

Nim puścił strumień łagodnej wymowy,

Naprzód starszyznę i braci pozdrowił:

Słodkiemi serca zniewalając słowy,

Miękczył umysły, i nadzieje wznowił.

«Wierzcie, rzekł, bracia, zgrzybiałej siwiznie,

«Rzadko się płochość z ust starych wyśliznie.



«Od tylu czasów siedząc na urzędzie,

«Znam, co są ludzie, wiem, co są zakony,

«Wkrada się zazdrość, wkrada niechęć wszędzie;

«I święty kaptur, chociaż uwielbiony,

«Nigdy tak mocnym, tak dzielnym nie będzie,

«Żeby człek pod nim był ubezpieczony.

«Choć w zacność, mądrość, każdy z was zamożny,

«Niech będzie czuły, niech będzie ostrożny.



«O! mili bracia, gdybyście wiedzieli,

«Jakie to były niegdyś wasze przodki!

«Inaczej wtenczas, niż teraz myśleli;

«Insze sposoby były, insze środki.

«Lepiej się działo: byliśmy weseli;

«Teraz nieczułe i gnuśne wyrodki,

«Albo zbyt trwożni, albo zbyt zuchwali,

«Nie ważym rzeczy na roztropnej szali.



«Moja więc rada wyzwać na dysputę

«Tych, co się nad nas gwałtownie wynoszą.

«Niech znają bronie jeszcze nie zepsute;

«Niechaj litości zwyciężeni proszą;

«A za najsroższą hardości pokutę,

«Niech oni sami nasze laury głoszą.

«Wyjdziemy sławni z niesłusznej potwarzy,

«Zgnębim potwarców:... tak robili starzy.»





Rzekł; i natychmiast doktor się obudził,

Przeor odetchnął, lektor przetarł oczy:

Makary, co się słuchaniem utrudził,

Wymknął się cicho, i ku celi toczy,

Ojciec Ildefons, co równie się znudził,

Bryknął, jak rzeźki rumak na poboczy.

Morfeusz, patrząc na dzieci kochane,

Siał słodkie spania i sny pożądane.





góra strony





Tekst jest własnością publiczną (public domain). Szczegóły licencji na stronie autora: Ignacy Krasicki.





PIEŚŃ II.





Przypadek źle wróżący ojca Rajmunda, sprawia zamięszanie w murach Karmelu. Zgromadzają się ojcowie: wtem wchodzą posły od synów Dominika, i wyzywają na dysputę.





Już wschodzącego słońca pierwsze zorze

Opowiadały wrzaskliwe grzegotki:

Już się krzątali bracia po klasztorze,

Już koło fórty stękały dewotki.

Już ojciec Rajmund w pierwiastkowej porze,

Wychodził słuchać świętobliwe plotki:

Gdy myśląc (kto wie, czy o Panu Bogu?)

Zgubił pantofel, i upadł na progu.



Skoczył na odwrót, a jako uczony,

Fatalną wróżbę w tej przygodzie znaczy:

Wtem się kościelne odezwały dzwony,

Jęk smutny nowe nieszczęścia tłumaczy.

Ledwo odetchnąć może przestraszony;

Czuje, co stracił... a w takiej rozpaczy,

Gdy nie wie, czy spać, czy wyniść, czy siedzić;

Sąsiad uprzejmy raczył go nawiedzić.



Ojciec to Rafał od bożego ciała,

Rafał towarzysz niewinnych radości;

Równego góra Karmelu nie miała

W rubasznych wdziękach, hożej uprzejmości.

Ten skoro postrzegł, jak się wydawała

Twarz przyjaciela; w zbytniej troskliwości,

Cieszy go naprzód w tak okropnej doli;

Dalej ośmiela pytać, co go boli.



«Wiesz przyjacielu, rzecze Rajmund trwożny,

«Jako krok pierwszy, resztą dzieła włada.

«Wyszedłem rano z izby nieostrożny,

«Zaraz się w progu zjawiła zawada.

«Zły to dzień! będzie w nieszczęścia zamożny:

«Tak los chciał, nic tu roztropność nie nada.

«Trudno przeciwne kazusy odegnać,

«Trzeba się z fórtą kochaną pożegnać.»



Rzekł, i zapłakał. Wtem brat Kanty leci:

«Panna Dorota do fórty zaprasza.»

Nic nie rzekł Rajmund... poseł drugi, trzeci,

Jeden go łaje, a drugi przeprasza.

«Porzuć te wróżki, straszydła dla dzieci,

«Rzekł Rafał: prosi przyjaciółka nasza.

«Zwycięż tę słabość odwagą wspaniałą,

«Śmiałym się zawsze najlepiej udało.»



Porwał się Rajmund: lecz jak groźne wały

Nadbrzeżna skała nazad w morze wpycha;

Stanął u progu napoły zmartwiały,

Sili się wyniść, jęczy, płacze, wzdycha.

Ośmiela Rafał mówca doskonały:

Lecz darmo cieszy, darmo się uśmiécha!

Widząc nakoniec bez skutku perory,

Zwoływa starszych i definitory.



Wchodzi Eliasz od świętej Barbary,

Marek od świętej Trójcy z nim się mieści;

Jan od świętego Piotra z Alkantary,

Hermenegildus od siedmiu boleści,

Rafał od Piotra, Piotr od świętej Klary:

Zeszło się ojców więcej niż trzydzieści.

Starzy i młodzi, rumiani, wybledli;

Wszyscy swe miejsca porządkiem zasiedli.



Już ojciec przeor kaczkowatym głosem,

Wprzód odchrząknąwszy, perorę zaczynał:

Już ojciec Marek, siedzący ukosem,

Kręcił szkaplerzem, i za pas się trzymał.

Już ojciec Błażej, coś szeptał pod nosem,

Już stary ojciec Elizeusz drzymał.

Już i niektórzy znudzeni odeszli;

Biało kapturni gdy posłowie weszli.



Pierwszy Gaudenty, ów Gaudenty sławny,

Co wstępnym bojem chciał losu probować;

Skrytych fortelów nieprzyjaciel jawny,

Świadom swej mocy, nie lubił próżnować:

A walecznemi dziełami zabawny,

Ręką, nie piórem umiał dokazować:

Oko wyniosłe, i postać i cera,

Niezlęknionego były bohatera.



Hyacynt drugi, w dziecinnej wiek porze;

Skromnie udatny, pokornie wspaniały,

U siostr zakonnych pierwszy po doktorze:

Kształtny, wysmukły, hoży, okazały,

Posuwistemi kroki po klasztorze

Płynął: Zefiry z kapturem igrały.

Razem wśród rady obadwa stanęli,

I tak poselstwo sprawować zaczęli.



Naprzód Gaudenty, pozdrowiwszy żwawo:

«Ojcowie, rzecze, czas pokazać światu,

«Kto ma z nas lepsze do nauki prawo;

«Czyjego dzieła lepsze są warstatu.

«Jeśli się xiążek nudzicie zabawą,

«Jeśliście szkole nie dali rozbratu:

«Nam na zwycięstwo, a wam za pokutę,

«Plac wyznaczamy... prosim na dysputę.»



Trzykroć odkaszlnął, uśmiechnął dwa razy

Piękny Hyacynt, nim zaczął przemowę:

«Raczcie, rzekł, słuchać, bez żadnej urazy

«Ojcowie mili poselstwa osnowę.

«Jeżeli pełniąc starszeństwa rozkazy

«Znajdę umysły do względów gotowe;

«Szczęśliwym nadto, najszczęśliwszy z wielu,

«Żem znalazł łaskę w przezacnym Karmelu.»





«Zakon nasz, jako zbawiennej ochłody,

«Szacunku waszej wielebności szuka;

«A chcąc dać swoich prac jawne dowody,

«I w jakiej cenie u niego nauka;

«Wyznacza bitwy plac na łonie zgody,

«Kto zwierzchnie sądzi, pewnie się oszuka.

«Nie złość, nie zemsta, te nam chęci zdarza,

«Równego dzielność pragnie adwersarza.»



Skończył: natychmiast filozowskiej szkoły

Wyborne punkta do wybrania daje.

Na takie hasło niewdzięcznej mozoły,

Rozruch się wzmaga, mruczenie powstaje.

Gaudenty na to walecznie wesoły

Strzela oczyma, gdy giesty nie łaje.

Wtem ojciec przeor, co najwyżej siedział,

Tak na poselstwo obu odpowiedział.



«Przyjmujem chętnie uczone wyzwanie,

«Stawim się w miejscu, które mianujecie:

«Jeszcze nam siły na tę wojnę stanie,

«Jeszcze broń dobra, której sprobujecie:

«Hardym w przegranej będzie ukaranie,

«Będzie pokuta, kiedy tego chcecie.

«Nie zna zazdrości, kto przestał na swoim;

«Pochlebstw nie chcemy, a gróźb się nie boim.»



Chciał już Gaudenty ukarać tę śmiałość,

Już się zamierzał: lecz go kompan wstrzymał;

A miękcząc srogą umysłu zuchwałość,

Gdy postrzegł, że się coraz bardziej zżymał;

Żeby utrzymać poselstwa wspaniałość,

Wypchnął go za drzwi, a sam się zatrzymał.

Gniewliwych ojców pozdrowiwszy wdzięcznie,

Wymknął się z cicha, dopadł fórty zręcznie,



Nowa przyczyna w Karmelu do rady:

Ojciec Makary nie życzy wojować,

Ojciec Cherubin cytuje przykłady,

Ojciec Serafin chce losu probować:

Ojciec Pafnucy wysyła na zwiady,

Ojciec Zefiryn nie chce i wotować,

Ojciec Eliasz wielbi stan spokojny:

Starzy się boją, a młodzi chcą wojny.



Za złem zwyczajnie idzie większość głosów,

Kreski wojenne znagła powiększone.

Wszyscy niepewnych chcą probować losów,

I na powszechną gotują obronę.

Starych uwagi zgłuszył wrzask młokosów:

Nie słyszą dzwonów na sextę i nonę.

Wtem brat Kleofas na obiad zadzwonił,

Wypadli wszyscy, jakby ich kto gonił.





góra strony





Tekst jest własnością publiczną (public domain). Szczegóły licencji na stronie autora: Ignacy Krasicki.





PIEŚŃ III.





Rada w Karmelu o przyszłej dyspucie. Wysłane braciszki szukają biblioteki, i pod dachem ją znajdują. Wszyscy biorą się do czytania. Podobnie gotują się synowie Dominika.





Że dobrze myślić o chlebie i wodzie,

Bajali niegdyś mędrcy zapalczywi.

Wierzył świat bajkom, lecz mądry po szkodzie,

Teraz się błędom poznanym przeciwi.

Już wstrzemięzliwość nie jest teraz w modzie,

Piją, jak drudzy, mędrcowie prawdziwi.

Miód dobry myślom żywości udziela;

Wino strapione serca rozwesela.



Dali to poznać ojcy przewielebne,

Skoro, jak mogli, wyszli z refektarza;

Wstępując w ślady swych przodków chwalebne.

Pełni radości, którą trunek zdarza,

Znowu na radę poszli: tam potrzebne

Sposoby, środki, gdy każdy powtarza;

Ojciec Gerwazy od Zielonych świątek,

Taki radzenia uczynił początek.



«Nie dość, ojcowie, najeść się i napić,

«Trzeba tu więcej coś jeszcze dokazać.

«Kto wie? w dyspucie możem się poszkapić.

«Ja radzę: żeby tę niezgodę zmazać,

«Trzeba się wcześnie, a dobrze pokwapić.

«Niech z nami piją: a wtenczas ukazać

«Potrafim światu, o ich własnej szkodzie;

«Co może dzielność w największej przygodzie.»



«Daj pokój bracie, rzekł ojciec Hilary;

«Nie zaczepiajmy rycerzów zbyt sławnych.

«Wierz doświadczeniu, wierz, co mówi stary:

«Widziałem nie raz w tej pracy zabawnych,

«Zbyt to są mocne kuflowe filary;

«Nie zdołasz wzruszyć gmachów starodawnych.

«Znam ja ich dobrze, zna ich brat Antoni;

«Pijemy dobrze, ale lepiej oni.»



Już dziewięć głosów było w różnem zdaniu,

Gdy kolej przyszła na Elizeusza:

«Żeby dogodzić waszemu żądaniu,

«Rzekł; sprawiedliwa żarliwość mnie wzrusza.

«Za nic tu kufle: w xięgach i czytaniu

«Cała treść rzeczy, żal mówić przymusza:

«Minęły czasy szczęśliwej prostoty.

«Trzeba się uczyć, upłynął wiek złoty!



«Z góry zły przykład idzie w każdej stronie,

«Z góry naszego nieszczęścia przyczyna.

«O! ty, na polskim co osiadłszy tronie,

«Wzgardziłeś miodem i nie lubisz wina:

«Cierpisz, pijaństwo że w ostatnim zgonie;

«Z ciebie gust xiążek, a piwnic ruina.

«Tyś naród z kuflów, szklanic, beczek złupił.

«Bodajeś w życiu nigdy się nie upił!





«Trzeba się uczyć. Wiem z dawnej powieści,

«Że tu w klasztorze jest biblioteka;

«Gdzieś tam pod strychem podobno się mieści,

«I dawno swego otworzenia czeka.

«Był tam brat Alfons, lat temu trzydzieści,

«I z starych xiążek poodzierał wieka.

«Kto wie? może się co znajdzie do rzeczy,

«I słaby oręż czasem ubezpieczy.»



Rzekł: a gdy żaden nie wie, gdzie są xięgi;

Na ich szukanie wyznaczają posły.

Żaden się podjąć nie chce tey włóczęgi;

A uczonemi wzgardziwszy rzemiosły,

Wolna starszyzna od przykrej mitręgi,

Wkłada ten ciężar na domowe osły.

Bracia kochani! wam to los nadarza,

Posłano w zwiady z krawcem aptekarza.



Między dzwonicą i fórcianym gmachem,

Na starożytnej baszty rozwalinach;

Laty spróchniały, wiszący nad dachem,

Był stary lamus: ten w tylu ruinach

Nabawił nie raz przechodzących strachem,

Chwiejąc się z wiatry w słabych podwalinach.

Tam choć upadkiem groził szczyt wyniosły,

Po zgniłych krokwiach, dostały się posły.



Czegoż nie dopnie animusz wspaniały!

Przy pożądanej mecie ich postawił.

Drzwi okowane posłów zatrzymały;

Więc żeby długo żaden się nie bawił;

Porwą za klamry: pękł zamek spróchniały,

Widok się wdzięczny natychmiast objawił.

Wracają, pracy nie podjąwszy marnie;

Dają znać wszystkim, że mają xięgarnie.



Właśnie natenczas ojciec przeor trwożny,

Dla dobrej myśli, resztę kufla dusił.

Wchodzi w tym punkcie goniec nieostrożny:

Porwał się ojciec, i znagła zakrztusił.

Już chciał ukarać: lecz jako pobożny,

Wypić za karę, co było, przymusił.

Zagrzany duchem pokory chwalebnym,

Wypił brat resztę po ojcu wielebnym.



Wdzięczna miłości kochanej szklanice!

Czuje cię każdy i słaby i zdrowy;

Dla ciebie miłe są ciemne piwnice,

Dla ciebie znośna duszność i ból głowy.

Słodzisz frasunki, uśmierzasz tęsknice;

W tobie pociecha, w tobie zysk gotowy.

Byle cię można znaleźć, byle kupić,

Nie żal skosztować, nie żal się i upić.



Co tam znalezli, ukrył czas zazdrośny,

Czas, który niszczy nietrwałe dostatki.

Mówmy więc teraz: jak doktor żałośny

Poszedł na radę do wielebnej matki.

Co wskórał, dobra zakonu miłośny;

I to czas zakrył. Więc dziejów ostatki,

Gdy każe umysł natchnieniu posłuszny;

Piszmy, jak możem, na pożytek duszny.



Piszmy: jak doktor wróciwszy od kraty,

Zwołał najpierwsze głowy zgromadzenia;

Jak wierne swemu powołaniu braty,

Byli posłuszni na jego skinienia:

Jako się wszystkie zamknęły komnaty:

Jako się postać klasztorna odmienia.

Ustał brzęk kuflów i radość obfita;

Nawet Gaudenty w rubryceli czyta.



Tak kiedy Jowisz poprzedniczym grzmotem,

I rażącemi błyski świat uciska,

Trzęsie się Atlas okropnym łoskotem,

Jęczą pieczary i Etny łożyska,

Pełne Cyklopów; pod hartownym młotem,

Grom się rozżarza, i iskrami pryska,

Wulkan je nagli, a z swego warstatu,

Razwraz pociskiem strasznym grozi światu.



O! miejsce niegdyś szczęśliwe prostotą,

Jakaż trwożliwość z gruntu cię odmienia:

Xiążki nieszczęsne! waszą zjadłe cnotą,

(Zamiast słodkiego z pracy odpocznienia)

Płochej dysputy złudzeni ochotą,

Dwa przewielebne cierpią zgromadzenia!

Przemogła zazdrość, zemsta, duch spokojny;

Bracia pokoju, biorą się do wojny.





góra strony





Tekst jest własnością publiczną (public domain). Szczegóły licencji na stronie autora: Ignacy Krasicki.





PIEŚŃ IV.





Schodzą sie mędrcy na dysputę, której jest Mecenasem Pan Wicesgerent. Po kilku wystrzelonych i odbitych argumentach, wszczyna się krzyk, zamięszanie i bitwa.





O! ty, którego żaden nie zrozumiał,

Gdy w twoich pismach błąkał się, jak w lesie;

O! ty, nad którym nie raz się świat zdumiał,

I dotąd sławi, wielbi, dziwuje się!

O! ty, coś głowy pozawracać umiał,

Bądź pozdrowiony Arystotelesie!

Bożku łbów twardych i próżnej mozoły,

Witaj ozdobo starodawnej szkoły!



Osieł w lwiej skórze nieostróżnych zwodził.

Często niezgrabny płód, choć matka hoża.

Nie raz cedr słabą latorośl urodził,

Nie raz się zakradł kąkol wpośród zboża,

Nie twoja wina, żeś głupich napłodził:

Są to potomki nieprawego łoża.

Jeśli się śmiejesz, patrząc na te fraszki,

Rzuć jeszcze okiem dla nowej igraszki.



Schodzą się mędrcy, i biali i szarzy,

Czarni, kafowi, w trzewikach i bosi,

Rumiana dzielność błyszczy się na twarzy,

Tuman mądrości nad łbami się wznosi:

Zazdrość i pycha zjadłe oczy żarzy.

Jeden się tylko zakon nie wynosi:

Pokorę świętą zachowując wszędzie,

Siedli przy końcu; jednakże nie w rzędzie.





Mniemał Cyneasz królów w majestacie,

Kiedy na rzymskie patrzał senatory.

Twój to jest obraz, zacny Jubilacie,

Wasz, bakałarze, regenty, lektory;

I wy, co pierwsze miejsca posiadacie,

Prowincyały i definitory.

Znać z twarz powagę: jak Tatry przed burzą,

Sławą zagrzane łysiny się kurzą.



Powstali wszyscy, póki nie usiędzie

Pan Wicesgerent, mecenas dysputy.

Sławny to mędrzec, i pilny w urzędzie:

Wziął kunią szubę i czerwone bóty.

Dalej xiądz proboszcz w rysiej rewerendzie;

Dalej ojcowie, co czynią zarzuty.

Defendens zatem, uchyliwszy głowę,

Do mecenasa zaczął tak przemowę.



«Na płytkim gruncie rozbujałych fluktów

«Korab mądrości chwieje się i wznosi:

«A pełen szczepu wybornego fruktów,

«Niewysławioną kiedy korzyść nosi;

«Twoich, przezacny mężu, akweduktów

«Żąda: a pewien, że względy uprosi;

«Płynie pod wielkiem hasłem, głosząc światu,

«Żeś ty jest perłą konchy Perypatu.



«Słońce, co światłość znikłą wydobywa,

«Planety, które różne chwile dzielą,

«Xiężyc, co równie wzrasta i ubywa,

«Gwiazdy, co nocną posępność weselą;

«Wszystko to w sobie zawiera Leliwa,

«I dom szacowną wsparty parentelą,

«Ostrogskich xiążąt, Pińczowskich margrabiów,

«Górków, Tarnowskich i Krasickich hrabiów.



«Milczcie Burbony: lub w koncentach nowych

«Głoście szczęśliwość sarmackiej krainy.

«I wy potomki synów Jagiełłowych,

«I wy Auzońskie Gwelfy, Gibeliny,

«Znoście wielbienia: a w pieniach gotowych

«Dziś uwielbiajcie heroiczne czyny.

«Niechaj najdalsza potomność pamięta

«Wielkość dzieł, nauk, cnót Wicesgerenta.



«Niechaj się Zoil od zazdrości puka,

«Niechaj się Syrty i Charybdy kruszą,

«Niechaj i Paktol nowych źródeł szuka,

«Niech się Olimpy i Parnassy wzruszą;

«W tobie firmament znajduje nauka:

«Tyś kraju zaszczyt, tyś ojczyzny duszą.

«Przeniosłeś w sławie Sfinxy i Fenixy,

«W dziełach Euryppy, Bucentauri. Dixi.»



Powszechne zatem nastało milczenie.

Przerwał go ojciec Łukasz od Trzech królów,

A nie rozwodząc się w słowach uczenie,

Ani cytując Szkotów i Bartolów,

(Pocóż tak zbytne głowy zaprzątnienie?)

Zaczął od rzeczy, Hidaspów, Paktolów:

I wziąwszy stronę przeciwną na oko,

Nabił argument, i strzelił z Baroko.



Gdyby nie puklerz Distinguo dwuręczny,

Ległby Defendens na pierwszem spotkaniu.

Nim się zastawił; a w ujęciu zręczny,

Nie bawiąc długo w reassumowaniu,

Strzelił na odwrót, pocisk niezbyt wdzięczny,

Raził Oppugnans w drugiem nabijaniu:

Odstrzelił zasię z Celarent, jak z kuszy

Ale grot słaby poszedł mimo uszy.



Ocalon dwakroć rycerz zaczepiony,

Już się na trzeci bój wstępny zdobywał:

Już, jak z cięciwy, dzielnie natężonej

Świeży grot tylko co nie wylatywał:

Wtem krzyk ogromny wszczął się z drugiej strony.

Powszechnej bitwy gdy się nie spodziewał;

Spójrzał na swoich: wtem trąby i kotły

Stłumiły odgłos, i wrzawę przygniotły.



Zdrętwieli wszyscy na takowe hasło,

Już i mecenas z krzesła się był ruszył.

Wtem natężywszy figurę opasłą,

Gdy o dyspucie nikt dobrze nie tuszył;

Dwóch Jubilatów, tak okrutnie wrzasło,

Że się i kotłów i trąb dźwięk zagłuszył.

Wzdrygnął się doktor, i zatrząsł gmach cały;

Echa okropny odgłos powtarzały.



Upuścił kielich, który w ręku trzymał,

Pijąc za zdrowie wicesgerentowy

Piękny Hyacynt; co się właśnie zżymał,

I już zdobywał na komplement nowy.

Skoczył brat Czesław, lecz go nie utrzymał;

Oblało wino żużmant parterowy.

Żużmant! ozdoba dubieńskich kontraktów,

Zysk nieśmiertelny sfałszowanych aktów.



Wtenczas, gdy złością uwiedzione mnichy,

Wzięły się nagle do uczonej broni;

Hyacynt miły, łagodny i cichy,

Porzuca bitwę i od wojny stroni.

Słodkie rozmowy, przerywały śmiechy;

Zegar zbyt prędko bieży, prędko dzwoni:

Płyną w zaciszy szczęśliwe momenta,

Wesoł Hyacynt, dewotka kontenta.



Postać jej wdzięczna, oczy choć spuszczone,

Przecież niekiedy błyszczą się jaskrawie:

Choć w świętej mowie, słóweczka pieszczone,

Krył się subtelny kunszt w skromnej postawie.

Westchnienie, wolnym jękiem powleczone,

Umiała mieścić w potocznej zabawie.

Muszki z różańcem, wachlarz przy gromnicy,

Przy Hippolicie, głos synogarlicy.



Już przeszedł rozdział upiorów i strachów,

Dezyderosa i matki d'Agreda;

Już się wytoczył dyskurs z miejskich gmachów,

I okolicom już pokoju nie da;

Żarliwość pełna skutecznych zamachów,

Wojnę występkom ludzkim wypowieda:

A gromiąc w innych grzechy nieostrożnie,

Zcicha kaleczy, zabija pobożnie.





W tem świętem dziele, wrzask je nagły zastał,

Wrzask popędliwy, okropny i srogi:

Po wdzięcznej chwili, czas ponury nastał,

Piękny Hyacynt pełen trosk i trwogi,

Słysząc, że odgłos coraz bardziej wzrastał,

Porzuca wszystko, bierze się do drogi.

Darmo dewotka i płacze i prosi,

Darmo brat Czesław butelkę przynosi.



Trzykroć się ku drzwiom alkierza potoczył,

Trzykroć go miła ręka zatrzymała:

Wyrwał się wreszcie, i przez próg przeskoczył,

Padła dewotka i z żalu omdlała.

(Brat Czesław flaszkę do kaptura wtroczył:)

I gdy się wzrusza okolica cała,

Przez mostki, kładki, bruki i rynsztoki.

Pędził, gdzie górne niosły go wyroki.





góra strony





Tekst jest własnością publiczną (public domain). Szczegóły licencji na stronie autora: Ignacy Krasicki.





PIEŚŃ V.





Bitwa: ojciec Gaudenty najwięcej dokazuje. Proboszcz, Wicesgerent i Doktor, radzą o sposobach zakończenia boju. Ten wreszcie najskuteczniejszy sądzą, aby przynieść vitrum gloriosum.





I śmiech niekiedy może być nauką,

Kiedy się z przywar, nie z osób natrząsa;

I żart dowcipną przyprawiony sztuką

Zbawienny, kiedy szczypie, a nie kąsa.

I krytyk zda się, kiedy nie z przynuką,

Bez żółci łaje, przystojnie się dąsa.

Szanujmy mądrych przykładnych, chwalebnych,

Śmiejmy się z głupich, choć i przewielebnych.



Wpada Hyacynt, nowa postać rzeczy!

Miejsce dysputy zastał placem wojny;

Jeden drugiego rani i kaleczy,

Dostał po uchu nasz rycerz spokojny:

Widzi, że skromność już nie ubezpieczy;

Więc dzielny w męztwo, w oddawaniu hojny,

Jak się zawinął i z boku i z góry,

Za jednym razem urwał dwa kaptury.



Lecą sandały, i trepki i pasy,

Wrzawa powszechna przeraża i głuszy.

Zdrętwiał Hyacynt na takie hałasy,

Chciałby uniknąć bitwy z całej duszy:

A przeklinając nieszczęśliwe czasy,

Resztę kaptura nasadził na uszy.

Już się wymykał... w tem kuflem od wina

Legł z sławnej ręki ojca Zefirina.



Ryknął Gaudenty, jak lew rozjuszony,

Gdy Hyacynta na ziemi zobaczył:

Nową więc złością znagła zapalony,

Żadnemu z ojców, braci, nie przebaczył:

Padł i mecenas z krzesłem przewrócony;

Definitora za kaptur zahaczył.

Łukasz raniony, zwinął się w trzy kłęby,

Stracił Kleofas ostatnie dwa zęby.



Coraz się mnożą i krzyki i wrzaski,

Hałas zmięszany powstaje, aż zgroza!

Ojciec Remigi, sążnisty, a płaski,

Używa żwawo zgrzebnego powroza;

Wziął w łeb Kapistran obręczem od faski,

Dydak półgarcem ranił Symforoza;

Skacze Regalat do oczów, jak zmija,

Longin się z rożnem walecznie uwija.



Już był wyciskał talerze i szklanki:

Pękły i kufle na łbach hartowanych;

Porwał natychmiast xiążkę z za firanki,

Wojsko affektów zarekrutowanych.

Nią się zakłada, pędzi poza szranki

Rycerzów długą bitwą zmordowanych,

Tak niegdyś sławny mocarz Palestyny,

Oślą paszczęką gromił Filistyny.



Widzi to Rajmund, ozdoba Karmelu,

Widzi w tryumfie syna Dominika;

Wyjeżdża na harc, i wpada wśród wielu,

Godnego siebie szuka przeciwnika.

Rafał z nim obok: «Ratuj przyjacielu!»

Rzekł, seraficzna w tym punkcie kronika

Padła nań z góry; legł i ręką kiwnął,

Dwa razy jęknął, cztery razy ziéwnął.



Zapłakał Rafał: a mądry po szkodzie,

Wtenczas błąd poznał, że wróżkom nie wierzył:

Dotrzymał jednak kroku na odwodzie,

A gdy Gaudenty na niego się mierzył;

Z mokrem kropidłem w poświęconej wodzie,

Oczy mu zalał, trzonkiem w łeb uderzył.

Nie spodziewając się takowej wanny,

Stanął Gaudenty zmoczony i ranny.



Otrząsł się wkrótce; a nabrawszy duchu,

W dwójnasób czyny heroiczne mnożył.

Ojcze Barnabo! lepiej było w puchu.

Pocoś wszedł w wojnę, pocoś się tak srożył?

I ty Pafnucy, ległeś w tym rozruchu,

I ty Gerwazy, słusznieś się zatrwożył.

Nikt go nie wstrzyma w zemście przedsięwziętéj,

Na waszą zgubę odetchnął Gaudenty.



Tak, gdy z wierzchołka Alpów niebotycznych

Mały się strumyk sącząc wydobędzie;

Wzmaga się coraz w spadaniach rozlicznych,

Już brzeg podrywa, już go słychać wszędzie:

Echo szum mnoży w skałach okolicznych,

Staje się rzeką; a w gwałtownym pędzie

Pieni się, huczy, i zżyma w bałwany;

Tym sroższy w biegu, im dłużej wstrzymany.



Wojna powszechna. Jak zabieżeć złemu,

W kącie z proboszczem wicesgerent radzą;

A chcąc usłużyć dobru powszechnemu,

Doktora tamże do siebie prowadzą:

Każdy z nich daje zdanie po swojemu.

Prałat, gdy postrzegł, że się w domu wadzą,

Biorąc w głąb rzeczy, przez swój wielki rozum,

Rozkazał przynieść vitrum gloriosum.





Co niegdyś w Troi był posąg Pallady,

Co w Rzymie wieczne Westalskie ognisko;

Tym był ten puhar, czczony przez pradziady:

Starożytności wdzięczne widowisko.

Wyjęto ze czcią z najpierwszej szuflady.

Przytomni zatem skłonili się nisko;

I tę wieczystej załogę rozkoszy

W obiedwie ręce wziął xiądz podkustoszy.



Któż cię nad niego mógł lepiej piastować,

Zacny puharze? kto nosić dostojnie?

On jeden z tobą umiał dokazować;

On cię wart dźwigać w pokoju i w wojnie.

Szli dalej, żeby ten skarb uszanować,

Dzwonnik z szafarzem ubrani przystojnie:

I Krzysztof trębacz, co w post i wielkanoc,

Z kościelnej wieży trąbił na dobranoc.



Już się zbliżają ku miejscu strasznemu,

Gdzie się zwaśnione mnichy potykają.

Czynią plac wszyscy dzbanu poważnemu,

Wszyscy ciekawie skutku wyglądają.

Mężny nosiciel, jednak po staremu

Myśli trwożliwe pokoju nie dają:

Umysł wspaniały podłej trwodze przeczy,

Orzeźwia dobro pospolitej rzeczy.



Już są u fórty: ta stoi otworem:

Zły znak! w tym punkcie zdaleka postrzegli,

Jako mecenas, prałat wraz z doktorem,

Na przywitanie szybkim krokiem biegli;

I żeby z zwykłym wprowadzić honorem,

Niektórych ojców i braci przestrzegli.

Wchodzi szczęśliwie puhar między braty,

Do doktorowskiej zaniesion komnaty.





góra strony





Tekst jest własnością publiczną (public domain). Szczegóły licencji na stronie autora: Ignacy Krasicki.





PIEŚŃ VI.





Opisanie puharu: Wyryte na nim skarby, wdzięki i zabawy czterech pór roku. Skoro pełny pokazał się, wszystkim broń wypadła z ręku, i po bitwie szczęśliwa zgoda następuje.





Jużto ostatnia pieśń, mili ojcowie!

Miejcie cierpliwość, czekajcie do końca.

Jeśli czujecie niesmak w przykrej mowie;

Znalazł się krytyk, znajdzie się obrońca.

Pocóż się gniewać? wszak astronomowie

Znalezli plamy nawet wpośród słońca.

W szyszaku, w czapce, w turbanie, w kapturze,

Wszyscyśmy jednej podlegli naturze.



Postawion puhar na miejscu osobnym;

Odkrył go prałat, aby był widziany.

Zadziwił oczy widokiem ozdobnym,

Sklni się w nim kruszec srebrno pozłacany.

Wiele pomieścić trunku był sposobnym

Miara oznacza: byłto dzban nad dzbany!

Rzeźba wyborna na górze, a z boku

Wyryte były cztery części roku.



O wdzięczna wiosno! twoje tam zaszczyty

Kunszt cudny wydał! tu w pługu zziajane

Ustają woły, oracz pracowity

Nagli; już niwy na pół zaorane.

Śpiewa pastuszek w chłodniku ukryty,

Skaczą pasterki w wieńce przyodziane.

Pękają listki, krzewią młode trawki:

Echo głos niesie niewinnej zabawki.



Gospodarz z domu, do wiernej czeladzi,

Na oglądanie roli swojej śpieszy;

Małe wnuczęta za sobą prowadzi,

Widok go zboża już weszłego cieszy.

Niesie posiłek; czeladź się gromadzi,

Porzuca brony, odbiega lemieszy.

Kmotry śpiewają, skaczą, lud się mnoży:

Pleban wesoły, uznaje dar boży.



Już kłos dojrzały ku ziemi się zgina.

Już wypróżnione są gniazdeczka ptasze.

Lato swych darów użyczać zaczyna;

Parafianie jadą na kiermasze.

Pije xiądz Wojciech do xiędza Marcina:

Piją dzwonniki, Piotry i Łukasze;

Gromady, odpust, wesela, jarmarki,

Skrzętne po domach biegają kucharki.



Jesień plon niesie, korzyści zupełne,

Jesień radości pomnaża przyczyny:

Składa gospodarz owiec miękką wełnę,

Tłoczy na zimę wyborne jarzyny:

Cieszy się, patrząc, że stodoły pełne.

Śmieje się pleban, kontent z dziesięciny.

Codzień odbiera nowiny pocieszne,

Codzień rachuje wytyczne i meszne.



Mróz rolą ścisnął, śnieg osiadł na grzędzie,

Zima posępna przyszła po jesieni;

Wrzaski po karczmach, radość słychać wszędzie,

Trunek myśl rzeźwi, i twarze rumieni.

Idzie z wikarym pleban po kolędzie;

Żaki śpiewanie zaczynają w sieni.

Gospodarz z dziećmi dobrodzieja wita.

Kończy się kuflem pobożna wizyta.



Wierzchołek dzbana przedziwnej roboty,

Grono prałatów w kapitule stawił:

Ogromne barki kształcił łańcuch złoty,

Dalej wspaniałą ucztę proboszcz sprawił.

Znużonej trzodzie z przykładnej ochoty

Pulchnokarczysty pasterz błogosławił.

Śmierć była na dnie; za nią w ścisłej parze

Obfite stypy i anniwersarze.



Pasą się oczy wspaniałym widokiem,

Już zapomnieli o bitwie i radzie.

Wtem ojciec Kasper leci szybkim krokiem:

Oko podbite świadczy, że był w zwadzie.

Doktor zwyczajnym tonem i wyrokiem,

Iść z kuflem w bitwę, za pierwszy punkt kładzie,

Z pełnym, rzekł prałat: i tak rzecz wywodzi:

Puhar ich wstrzyma, a wino pogodzi.





W nagłej potrzebie i skąpiec uczynny;

Niesie brat Czesław rumiany i tłusty,

Ogromne flasze, już czuć zapach winny;

Wina, którego w post i mięsopusty

W swej celi tylko doktor miodopłynny

Przewielebnemi sam popijał usty;

Garniec wlał w puhar Czesław, wlał i stęknął:

Rozśmiał się w duchu prałat, doktor jęknął.



Idźcież szczęśliwie, gdzie was sława niesie,

Pokoju, zgody i miłości dzieci!

Idźcie! w ciemnościach niech blask ukaże się,

Chwała przed wami przodkuje i leci.

Tobie przeklęctwo, Arystotelesie;

Czyż cię ta bitwa uczonym zaleci?

Cóż ma za korzyść, kto twój towar kupi?

Próżność nauka! najszczęśliwsi głupi.



Wchodzą już w same progi refektarza,

Skąd Mars zajadły Minerwę wypędził:

Rajmund tymczasem trzonkiem od lichtarza

Jeszcze się bronił. Doktor próżno zrzędził:

Przestańcie bitwy! krzyczy i powtarza;

Wrzask wszystkich zgłuszył, strach twarze wywędził.

Jeszcze się reszta krzepi bez oręża,

Gaudenty gromi, Gaudenty zwycięża.



Stanął, upuścił broń, skłonił się nisko,

Skoro szacowny skarb w progu zobaczył.

Stanęli wszyscy na to widowisko:

A gdy się puhar coraz zbliżać raczył,

Krzyknęli:... Zgoda! Tak wojny siedlisko

W punkcie dzban miejscem pokoju oznaczył.

Czarni i bieli, kafowi i szarzy,

Wszystko się łączy, wszystko się kojarzy.



Za czyje zdrowie pili w takiej porze?

Nie wiem: lecz gdybym znajdował się z niemi,

Piłbym za twoje szanowny przeorze:

Za twoje, który czyny chwalebnemi

Jesteś i mistrzem i ojcem w klasztorze;

I dajesz poznać przykłady twojemi,

Jak umysł prawy zdrożności unika.

Cnota, nie odzież czyni zakonnika.



Czytaj i pozwól, niech czytają twoi,

Niech się z nich każdy niewinnie rozśmieje.

Żaden nagany sobie nie przyswoi;

Nikt się nie zgorszy, mam pewną nadzieję.

Prawdziwa cnota krytyk się nie boi,

Niechaj występek jęczy i boleje.

Winien odwołać, kto zmyśla zuchwale:

Przeczytaj; osądź. Nie pochwalisz spalę.





góra strony





Przypisy





Tekst jest własnością publiczną (public domain). Szczegóły licencji na stronie autora: Ignacy Krasicki.





O tej publikacji cyfrowej


Ten e-book pochodzi z wolnej biblioteki internetowej Wikiźródła[1]. Biblioteka ta, tworzona przez wolontariuszy, ma na celu stworzenie ogólnodostępnego zbioru różnorodnych publikacji: powieści, poezji, artykułów naukowych, itp.

W publikacji została zachowana oryginalna ortografia, oczywiste błędy w druku zostały poprawione przez redaktorów Wikiźródeł.

Wersja źródłowa tego e-booka znajduje się na stronie:

Monachomachia



Książki z Wikiźródeł są dostępne bezpłatnie, począwszy od utworów nie podlegających pod prawo autorskie, poprzez takie, do których prawa już wygasły i kończąc na tych, opublikowanych na wolnej licencji. E-booki z Wikiźródeł mogą być wykorzystywane do dowolnych celów (także komercyjnie), na zasadach licencji Creative Commons Uznanie autorstwa-Na tych samych warunkach wersja 3.0 Polska[2].

Wikiźródła wciąż poszukują nowych wolontariuszy. Przyłącz się do nas![3]



Możliwe, że podczas tworzenia tej książki popełnione zostały pewne błędy. Można je zgłaszać na tej stronie[4].

W tworzeniu niniejszej książki uczestniczyli następujący wolontariusze:

Tommy Jantarek

Wieralee

Matlin

Nostrix

Vearthy

Himiltruda

Fallaner

Salicyna

Niki K

Boris23

Bender235

AzaToth

Tene~commonswiki

Bromskloss

KABALINI

Zdzislaw

Rocket000

Wyciorek

WM

Ajsmen91

Ankry

Pwjb

Mathiasrex

PatríciaR





* * *



↑ https://pl.wikisource.org

↑ http://www.creativecommons.org/licenses/by-sa/3.0/pl

↑ https://pl.wikisource.org/wiki/Wikiźródła:Pierwsze_kroki

↑ http://pl.wikisource.org/wiki/Wikisource:Skryptorium




