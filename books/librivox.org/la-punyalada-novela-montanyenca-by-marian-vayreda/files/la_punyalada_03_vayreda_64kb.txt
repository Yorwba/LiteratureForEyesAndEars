Aquest és un enregistrament de domini públic per a LibriVox[[.|| punt ]]org.

La Punyalada
de
Marià Vayreda

Llegida per Joan Pujolar

Capítol tres

Les immenses cingleres que, com les runes d'un amfiteatre colossal, migclouen la vall diminuta de Sant Anyol, semblava que m'anessin a caure a damunt,

i les boscúries d'alzines que s'estenien a banda i altra, des del repeu de les cingleres fins a les clapisses de Bassegoda, fosques com eren, pareixien les negres tapisseries que endolaven el grandiós temple hont s'hi celebraven els funerals de les meves il·lusions.

Prou remorejaven les cristallines aigües de la riera que, davallant de la espantosa esbaconada de Brui, formen amansides gorgues d'un verd esmaragdí, enfilades les unes amb les altres per filigranes d'argentina escuma;

prou s'hi emmirallaven els verns i castanyers revestits de novella fulla d'un verd tendral, i'l sol prou ho hermosejava matisant-ho tot amb els canviants de sa lluminosa paleta, i fins els ocells xerrotejaven agradosament per les verdisses;

mes jo no sentia altra cosa que'l corcar de la gelosia rosegant-me les entranyes, ni veia res més que les negrors que'l meu pessimisme començava a dibuixar en l'auba de la meva ditxa, desequilibrant mon esperit, ja de si prou donat a la concentració i a la tristesa.

No sabia acabar-me la jugada del Ibo,

i fins coneixent-lo, en ma innocència de criatura gran, no'l conceptuava capàs de fallar l'amistat del únic ver amic que tenia, com si la lleialtat fos cap principi ferm, quan no descansa sobre la noblesa del cor; però'm podia acabar menos la lleugeresa de la Coralí,

tan complacenta sempre amb mi, tan carinyosa i expansiva en ses converses, una mica drol·la i enjogassada, axó sí, mes prou entenimentada pera recatar-se d'un jove de tan mala anomenada, després que indirectament be li havia prou fet entendre'ls plans que jo aquell dia portava.

Tractant d'esbargir el mal humor pels encontorns de la riera, vaig fugir del planell, però al muntar un mairge, vaig topar-me amb el Subcabo de Mossos de la Esquadra, un tal Arbós, que havia vingut amb quatre números més, al objecte de vigilar i mantenir l'ordre.

Era l'Arbós un gat vell, de patilles blanques i cara colorada, que desempenyava la seva missió amb absoluta consciència i ple d'amor pera la institució a que pertanyia.

Si, a semblança dels pells roges d'Amèrica, hagués tingut la costum de penjar-se a la esquena la cabellera dels enemics vençuts, de segur que n'hi portaria un bell enfilall;

però era home modest, poc amic de retreure mèrits propis, i de conversa reposada, tot aposta pera captar-se la confiança, tant dels seus subordinats com dels paisans.

-¿I doncs, Albert, que no't ballen les cames?-digué, al veurem i al sol objecte d'aturar-me.

-No, no he tirat mai per ballarí,—digui jo afectant tranquil·litat.—Ara me'n anava a donar un vol pera esperar que'ls companys fossin servits i marxar de tornada.

—Doncs, si no tens res més important que fer, seu aquí, que fumarem un cigarro;— i'm senyalava seti al seu costat damunt de l'herba.

La conversa no podia trigar en recaure sobre'l plat del dia: els trabucaires.

—¿Què se'n sap de nou?—vaig preguntar per entrar en matèria.

—Poca cosa i estantissa;—feu ell amb naturalitat.—Si tu no'n portàs alguna de fresca!...

—Jo? que es cas!—vaig respondre mantenint-me en la mateixa reserva.—A casa estic a la feina, i'ls companys amb qui he vingut, parlen més de mosses i de caseres que d'altra cosa. De lo de Ridols ne sé lo que'n saben fins les criatures. Vos sí que deveu estar sobre la petja.—

La cara se li arrugà al fer-li aquest retret, i després d'uns moments de silenci, digué:

—Vetaquí una campanada que repicarà fondo. Jo, al saber-ho, vaig tenir una acalorada que encara'm dura, — afegí,—tants com ne vulguis; però ¿que'n farem dels rastres? ni fins de conèixer els llops, si no tenim cans pera tirar-los-hi damunt?

Figurat que tinc escassament vint-i-cinc homes a la esquadra, i quan he donat servei a l'Ampurdà, a Mieras i a la Garrotxa de baix, ¿qui'm queda? Amb prou feines he pogut reunir quatre homes pera pujar avui.

Fa dol de parlar-ne; aneu amb quatre homes a perseguir quadrilles de set i de vuit, tots els quals ja s'han jugat la vida per menos encara de lo que val. Fins fa consciència de passejar-los per aquestes terres hont hi ha pena de la vida a cada girant de camí.

Mes no't cregués, que d'axó de Ridols, sinó que mal m'esta'l dir-ho per la pena que m'ha fet, me'n alegro per vosaltres, que potser tocant-vos el cuiro, se vos n'anirà la son dels ulls. Ja has sentit quina filípica més ben xafada vos ha endreçat mossèn Geroni aquest matí.

Ja'm penso, per lo que veig, que no ha pas entrat fondo, mes pel camí que anem, ja'n vindran d'altres, i als qui teniu quatre sous, be us caldrà anar orella-drets. La guineu ja no té pas escrúpols de cassar vora del cau.

Be, sí; es lo que deien alguns companys al sortir de missa: be'ns caldrà defensar-nos nosaltres mateixos, si qui deuria fer-ho té altra feina. Mes ¿qui s'hi posa al davant?

—I ¿qui son aquests companys? feu ell interrompent-me.

—¿Qui voleu que siguin? En Rafel del Pedrals, ell Pep del Serrat, l'Ibo...

—En Rafel, bo; en Pep, també bo; en quant a l'Ibo ..... fins s'hi fa tala que minyons com vosaltres aneu amb semblant seguici.—

La rebufada anava principalment per mi, i no va venir-me de nou: hi estava ben acostumat.

—Es una mica drol·le i massa despreocupat;—vaig dir mig rient, per respondre alguna cosa.

—Diguessis pocavergonya i mal intencionat...—feu ell tot serio.—Sempre'm sembla que aquest minyó acabarà malament.

—Mentres se guanyi la vida i les orgues li vagin com ara...

—Sí, i tal; endogalat fins a la nou del coll. Ara mateix no viu sinó de la seva poca vergonya i de la por que li menen els acreedors.

—¡I ara, què dieu!— vaig fer amb una sorpresa que no poguí dissimular.

El Subcabo'm mirà amb sos ulls penetrants, que se'm ficaren a dins de l'ànima, i al convèncers de que la meva sorpresa no era fingida, digué amb un cert deix de despreci compassiu:

—¡Sembla estrany que tu, que ets amb ell com tap i carbassa, ignoris axó. Avui l'Ibo deu dues vegades lo que té.

Però ell be rumbeja i gasta!

—Axó es lo que molts no entenen, i jo penso entendre-ho massa,— afegí el gat vell arronsant les espatlles.

Començava a ferme càrrec de la meva estúpida innocència, per més que no sabia explicar-me com un home que, en mig dels atrabilismes de son geni antipàtic per tothom, no havia deixat d'espontanejar-se amb mi, m'havia ocultat darrerament la seva posició.

De moment, vaig assaborir un sentiment de goig, semblant-me que era l'Ibo menos perillós pobre que ric;

mes, aviat, reflexionant sobre'ls recursos del seu temperament atrevit i despreocupat, trobí que aquesta darrera circumstància en poc millorava ma situació, en cas de que decididament pretengués la molinera.

Es més: era de témer encara major frescura, pera fer-se amb els cabals de que tothom la feia pubilla.

En aquells instants, com pera més enverinar els meus sentiments, el ball s'anava engrescant, acabant per prendre-hi part tota la fadrinalla, i la rodona, en que giravoltaven l'Ibo i la Coralí, vingué a plantar-se al nostre davant.

Dansaven el ball francès, espècie de galop infernal en que, al final de cada passada, son les mosses arborades en l'aire, preses per sota les aixelles pels balladors de cada mà, i vaig haver d'amargar el mal trago de veure com, embogida de riure, entre l'Ibo i un xicotàs francès,

tiraven amunt, amunt, a la meva estimada, fent-la surar dos pams sobre el nivell de les demés, amb una persistència bestial, com si me'n fessin present allà, o volguessin posar a prova la meva mansuetud.

Ella semblava endreçar-me, des del pavès en que's veia muntada, mirades indefinibles, que lo mateix podien ser coqueteries de mofeta, que disculpes de noia avergonyida.

Enfonsat jo en mes cavil·lacions, vaig dir, sense casi donar-me'n compte:

—Es una mala peça, cregueu-ho, Arbós: ningú'l coneix com jo. Ja feia be d'anar-me'n desentenent, mes d'avui endavant, ja tint el pa ben partit.—

El vell Subcabo'm dirigí sa mirada fina i penetrant, com un poc sorprès de la meva sobtada declaració. Després, somrient senzillament entre ses patilles blanques, digué tot girant el cap enrere:

—I faràs santament, minyó.—

Lo que en l'instant mateix de contestar-me havia atret sa atenció, era un lleuger refrec de fulles seques, que's sentí al bell darrera nostre, mogut pels esclops d'en Bilot, el bouer del Pedrals: una mena d'escarni d'home, petit, gras i amb un goll com una esquella.

Estava allí corbat, amb el cap penjant i furgant amb un bastó la fullaraca.

—Què gratàs aquí, escalaborn?— li cridà l'Arbós amb veu alta, com qui parla a un sort.

—Busco monjoles; feu ell amb veu de nas, fosca i rossegada, alçant el cap i mirant al Subcabo amb aquella mitja rialla pròpia dels idiotes, que li feu posar de manifest dues rengleres de dents blanques i punxagudes com les d'un cadell.

—¡Al bosc son los monjoles,—crida'l Subcabo,— i te n'hi vas corrents abans que t'hi tiri amb una puntada de peu, mal sorge!

—¡Balisca! no;— feu el beneït al sentir l'amenaça, i accentuant encara sa mitja rialla, començà a retirar-se, balancejant el cos com un titella, tot bregant pera posar-se'l barretinot suat que duia a la mà, ple, efectivament, de bolets acabats de collir.

—Es un tros de carn batejada,— diguí jo al observar que l'Arbós no'l perdia de vista.

—Sí: contestà aquest; un tros de carn batejada, que sempre'l veuràs al peu de les rodones, com si sotgés les converses.—I alegí sentenciosament:— De murris i de beneïts liberanos, Domine.—

En aquest moment se produir altre moviment anormal, que feu en un instant parar la música i desfer-se les rodones.

L'Arbós desaparegué del meu costat, i no'l vegi més. Els balladors se dirigien als badocs, preguntant de que's tractava, mentre que les mosses, esmaperdudes, cridant i xisclant s'arremolinaven amb llurs famílies. Aviat se sentiren clares, veus que, venint de la riera, cridaven:

—¡Els trabucaires! ¡Els trabucaires!

Fi del capítol

