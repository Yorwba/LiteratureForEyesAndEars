Capitoli
da quattordici a sedici
de
Il Principe
di
Niccolò Machiavelli

Questa è una registrazione LibriVox. Tutte le registrazioni LibriVox sono di dominio pubblico. Per maggiori informazioni o per diventare volontari visitate il sito LibriVox[[.|| punto ]]org.

Registrazione di Renzo Clerico

Il Principe
di
Niccolò Machiavelli

Capitolo quattordici

Quello che al Principe si appartenga circa la milizia.

Deve adunque un Principe non avere altro oggetto, né altro pensiero, né prendere cosa alcuna per sua arte, fuori della guerra, ed ordini e disciplina di essa; perché quella è sola arte che si aspetta a chi comanda;

ed è di tanta virtù, che non solo mantiene quelli che sono nati Principi, ma molte volte fa gli uomini di privata fortuna salire a quel grado.

E per contrario si vede, che quando i Principi hanno pensato più alle delicatezze, che all’arme, hanno perso lo Stato loro. E la prima cagione che ti fa perdere quello, è il disprezzare questa arte; e la cagione che te lo fa acquistare, è l’essere professo di questa arte.

Francesco Sforza, per essere armato, diventò di privato Duca di Milano; e li figliuoli, per fuggire le fatiche e i disagi dell’arme, di Duchi diventarono privati.

Perché tra le altre cagioni di male, che ti arreca l’essere disarmato, ti fa disprezzare; la quale è una di quelle infamie, dalle quali il Principe si deve guardare, come di sotto si dirà.

Perché da uno armato a un disarmato non è proporzione alcuna; e la ragione non vuole che chi è armato ubbidisca volentieri a chi è disarmato, e che il disarmato stia sicuro tra i servitori armati.

Perché essendo nell’uno sdegno, e nell’altro sospetto, non è possibile operino bene insieme. E però un Principe che della milizia non s’intende, oltre all’altre infelicità, come è detto, non può essere stimato da’ suoi soldati, né fidarsi di loro.

Non deve pertanto mai levare il pensiero da questo esercizio della guerra, e nella pace vi si deve più esercitare, che nella guerra; il che può fare in due modi, l’uno con l’opere, l’altro con la mente.

E quanto all’opere, deve, oltre al tener bene ordinati ed esercitati li suoi, star sempre in sulle caccie,

e mediante quelle assuefare il corpo a’ disagi, e parte imparare la natura de’ siti, e conoscere come sorgono i monti, come imboccano le valli, come giacciono i piani, ed intendere la natura de’ fiumi e delle paludi; ed in questo porre grandissima cura.

La qual cognizione è utile in duoi modi. Prima si impara a conoscere il suo paese, e può meglio intendere le difese di esso.

Dipoi, mediante la cognizione e pratica di quelli siti, con facilità comprende un altro sito, che di nuovo gli sia necessario speculare; perché li poggi, le valli, e piani, e fiumi, e paludi che sono, verbigrazia, in Toscana,

hanno con quelle dell’altre provincie certa similitudine; tale che dalla cognizione del sito di una provincia, si può facilmente venire alla cognizione dell’altre.

E quel Principe che manca di questa perizia, manca della prima parte che vuole avere un capitano; perché questa insegna trovar il nemico, pigliare gli alloggiamenti, condurre gli eserciti, ordinare le giornate, campeggiare le terre con tuo vantaggio.

— Filopemene Principe degli Achei, tralle altre laudi, che dagli scrittori gli son date, è che ne’ tempi della pace non pensava mai se non a’ modi della guerra,

e quando era in campagna con gli amici spesso si fermava e ragionava con quelli: se gli nemici fossero in su quel colle, e noi ci trovassimo qui col nostro esercito, chi di noi avrebbe vantaggio?

Come sicuramente si potrebbe ire a trovargli, servando gli ordini? Se noi volessimo ritirarci, come avremmo a fare? Se loro si ritirassero, come avremmo a seguirgli?

E proponeva loro, andando, tutti i casi che in uno esercito possono occorrere, intendeva l’opinione loro, diceva la sua, corroboravala con le ragioni;

tal che per queste continue cogitazioni non poteva mai, guidando gli eserciti, nascere accidente alcuno, che egli non vi avesse il rimedio.

Ma, quanto all’esercizio della mente, deve il Principe leggere le istorie, ed in quelle considerare le azioni degli uomini eccellenti, vedere come si sono governati nelle guerre, esaminare le cagioni delle vittorie e perdite loro, per potere queste fuggire, quelle imitare;

e sopra tutto fare come ha fatto per l’addietro qualche uomo eccellente, che ha preso ad imitare, se alcuno è stato innanzi a lui lodato e glorioso,

e di quello che ha tenuto sempre i gesti ed azioni appresso di sé, come si dice che Alessandro Magno imitava Achille, Cesare Alessandro, Scipione Ciro.

E qualunque legge la vita di Ciro scritta da Senofonte, riconosce dipoi nella vita di Scipione quanto quella imitazione gli fu di gloria, e quanto nella castità, affabilità, umanità, e liberalità Scipione si conformasse con quelle cose che di Ciro sono da Senofonte scritte.

Questi simili modi deve osservare un Principe savio, né mai ne’ tempi pacifici stare ozioso, ma con industria farne capitale, per potersene valere nelle avversità, acciocché quando si muta la fortuna, lo trovi parato a resistere agli suoi colpi.

Fine
del
Capitolo quattordici

Capitolo quindici

Delle cose, mediante le quali gli uomini, e massimamente i Principi, sono lodati o vituperati.

Resta ora a vedere quali debbano essere i modi e governi di un Principe con li sudditi e con gli amici.

E perché io so che molti di questo hanno scritto, dubito, scrivendone ancor io, non esser tenuto presuntuoso, partendomi, massime nel disputare questa materia, dagli ordini degli altri.

Ma essendo l’intento mio scrivere cosa utile a chi l’intende, mi è parso più conveniente andare dietro alla verità effettuale della cosa, che all’immaginazione di essa: e molti si sono immaginate Repubbliche e Principati, che non si sono mai visti né conosciuti essere in vero;

perché egli è tanto discosto da come si vive, a come si doveria vivere, che colui che lascia quello che si fa per quello che si doveria fare, impara piuttosto la rovina, che la preservazione sua;

perché un uomo che voglia fare in tutte le parti professione di buono, conviene che rovini fra tanti che non sono buoni.

Onde è necessario ad un Principe, volendosi mantenere, imparare a potere essere non buono, ed usarlo e non usarlo secondo la necessità.

Lasciando adunque indietro le cose circa un Principe immaginate, e discorrendo quelle che son vere, dico, che tutti gli uomini, quando se ne parla, e massime i Principi, per esser posti più alto, sono notati di alcuna di queste qualità che arrecano loro o biasimo, o laude;

e questo è che alcuno è tenuto liberale, alcuno misero, usando un termine Toscano, (perché avaro in nostra lingua è ancor colui che per rapina desidera d’avere, e misero chiamiamo quello che troppo si astiene dall’usare il suo)

alcuno è tenuto donatore, alcuno rapace; alcuno crudele, alcuno pietoso; l’uno fedifrago, l’altro fedele; l’uno effeminato e pusillanime, l’altro feroce ed animoso;

l’uno umano, l’altro superbo; l’uno lascivo, l’altro casto; l’uno intero, l’altro astuto; l’uno duro, l’altro facile; l’uno grave, l’altro leggere; l’uno religioso, l’altro incredulo, e simili.

Io so che ciascuno confesserà, che sarebbe laudabilissima cosa un Principe trovarsi di tutte le sopraddette qualità, quelle che sono tenute buone; ma perché non si possono avere, né interamente osservare per le condizioni umane che non lo consentono,

gli è necessario essere tanto prudente, che sappia fuggire l’infamia di quelli vizi che li torrebbono lo Stato, e da quelli che non gliene tolgano, guardarsi, se egli è possibile; ma non potendosi, si può con minor rispetto lasciare andare.

Ed ancora non si curi d’incorrere nell’infamia di quelli vizi, senza i quali possa difficilmente salvare lo Stato;

perché, se si considera bene tutto, si troverà qualche cosa che parrà virtù, e seguendola sarebbe la rovina sua; e qualcun’altra che parrà vizio, e seguendola ne risulta la sicurtà, ed il ben essere suo.

Fine
del
Capitolo quindici

Capitolo sedici

Della liberalità e miseria.

Cominciando adunque dalle prime soprascritte qualità, dico come sarebbe bene esser tenuto liberale.

Nondimanco la liberalità usata in modo che tu non sia temuto, ti offende; perché se la si usa virtuosamente e come la si deve usare, la non fia conosciuta, e non ti cadrà l’infamia del suo contrario.

E però a volersi mantenere tra gli uomini il nome del liberale, è necessario non lasciare indietro alcuna qualità di sontuosità; talmente che sempre un Principe così fatto consumerà in simili opere tutte le sue facoltà,

e sarà necessitato alla fine, se egli si vorrà mantenere nome del liberale, gravare i popoli straordinariamente, ed esser fiscale, e fare tutte quelle cose che si possono fare per avere danari.

Il che comincerà a farlo odioso con li sudditi, e poco stimare da ciascuno, diventando povero; in modo che, avendo con questa sua liberalità offeso molti, e premiato pochi, sente ogni primo disagio, e periclita in qualunque primo pericolo;

il che conoscendo lui, e volendosene ritrarre, incorre subito nell’infamia del misero.

Un Principe adunque, non potendo usare questa virtù del liberale senza suo danno, in modo che la sia conosciuta, deve, se egli è prudente, non si curare del nome del misero; perché con il tempo sarà tenuto sempre più liberale.

Veggendo che con la sua parsimonia le sue entrate gli bastano, può difendersi da chi gli fa guerra, può fare imprese senza gravare i popoli; talmente che viene a usare la liberalità a tutti quelli, a chi non toglie, che sono infiniti,

e miseria a tutti coloro, a chi non dà, che sono pochi.

Ne’ nostri tempi noi non abbiamo veduto fare gran cose, se non a quelli che sono stati tenuti miseri, gli altri essere spenti.

Papa Giulio II come si fu servito del nome di liberale per aggiungere al Papato, non pensò più a mantenerselo per potere far guerra al Re di Francia; e ha fatto tante guerre senza porre un dazio straordinario, perché alle superflue spese ha somministrato la lunga sua parsimonia.

Il Re di Spagna presente, se fosse tenuto liberale, non avrebbe fatto, né vinto tante imprese.

Pertanto un Principe deve stimare poco, per non avere a rubare i sudditi, per poter difendersi, per non diventare povero ed abietto, per non essere forzato diventar rapace, d’incorrere nel nome di misero, perché questo è uno di quelli vizi, che lo fanno regnare.

E se alcun dicesse: Cesare con la liberalità pervenne all’Imperio; e molti altri, per essere stati ed esser tenuti liberali, sono venuti a gradi grandissimi; rispondo: o tu siei Principe fatto, o tu siei in via di acquistarlo.

Nel primo caso questa liberalità è dannosa; nel secondo è ben necessario esser tenuto liberale, e Cesare era un di quelli che voleva pervenire al Principato di Roma;

ma, se poiché vi fu venuto, fosse sopravvissuto, e non si fosse temperato da quelle spese, avrebbe distrutto quell’Imperio.

E se alcuno replicasse: molti sono stati Principi, e con gli eserciti hanno fatto gran cose, che sono stati tenuti liberalissimi; ti rispondo: o il Principe spende del suo e de’ suoi sudditi, o di quello d’altri.

Nel primo caso deve esser parco, nel secondo non deve lasciare indietro parte alcuna di liberalità.

E quel Principe che va con gli eserciti, che si pasce di prede, di sacchi, e di taglie, e maneggia quel d’altri, gli è necessaria questa liberalità; altrimenti non sarebbe seguito da’ soldati.

E di quello che non è tuo o de’ tuoi sudditi, si può essere più largo donatore, come fu Ciro, Cesare, e Alessandro; perché lo spendere quel d’altri non toglie reputazione, ma te ne aggiunge; solamente lo spendere il tuo è quello che ti nuoce.

E non ci è cosa che consumi sé stessa quanto la liberalità, la quale mentre che tu usi, perdi la facoltà di usarla, e diventi o povero o vile, o, per fuggire la povertà, rapace e odioso.

E tra tutte le cose, da che un Principe si deve guardare, è l’essere disprezzato e odioso; e la liberalità all’una e l’altra di queste cose ti conduce.

Pertanto è più sapienza tenersi il nome di misero, che partorisce una infamia senza odio, che, per volere il nome di liberale, incorrere per necessità nel nome di rapace, che partorisce una infamia con odio.

Fine
del
Capitolo sedici

