Aquest és un enregistrament de domini públic per a LibriVox[[.|| punt ]]org.

La Punyalada
de
Marià Vayreda

Llegida per Joan Pujolar

Capítol vint-i-dos

Estava abocat sobre'l creny de la roca, examinant amb ullada d'esparver els cadàvers que's veien negrejar al fons de la timbera, cercant inútilment quin podia presentar trasses de ser el del Ibo, que tothom suposava allí, però que encara ningú havia senyalat.

—¿Sabes que ja n'he contat vint i nou i que encara'm penso que no hi son tots?— me feu una veu alegria que'm glaçà la sang.—

Era en Rafel que havia baixat pel grau de la Tallada, per allà mateix hont intentaren escapar-se'ls desesperats.

—Si, vint i nou o trenta o més,— vaig fer jo;— tant me te deu més com deu menys, s no hi ha'l gros. De petits ne nexen cada dia.

— ¡Oh, carau! amb aquesta espolsada ja tint bona jeia per temps. Ademés que l'Ibo es aquí baix, no hi dubtis.

— Jo, fins que'l vegi no ho creuré. A n'aquest berro'ls dimonis el guarden.

— No hi fa res,— respongué ell amb seguretat.— De guardar un brètol, fins els dimonis ve que se'n cansen. Mira, veus?— afegí, senyalant-me un tronc d'alzina com la cuixa, coronat de fresc,— aquí un ha fet el salt del lladre, i m'hi jugaria una orella que ha sigut ell: vejàm.—

Se conta del famós Ferrer de Talaixà, que una vegada, encorralat a una cinglera sense sortida, destralejà un gros plançó d'alzina i enroscant-se com una serp per son forcat, se deixà caure per l'espadat, arribant il·lès a baix.

Aquesta sort tingué imitadors en altres ocasions semblants, no sempre amb la mateixa fortuna, coneixent-se amb el nom de salt del lladre.

I atansant-nos els dos al lloc hont havia deixat rastre l'arrossegada, que jo prou havia sentit entre l'espetec de la lluita, vagaríem al fons del torrent i entre'ls enderrocs baixats de la cinglera, 'l plançó tot pedrejat per la caiguda.

Entremig de son fullam rebregat, s'hi ovirava un cos humà sense moviment.

— Mira, 'l veus?— digué en Rafel,— es ell, no hi dubtis.—

Jo no ho veia pas clar que fos ell, però m'inclinava a creure-ho, perquè no més ell era capàs d'intentar una sort tant desesperada. En quant a en Rafel, fins semblava que'l molestes posant-ho en dubte.

Era un cas raro que la meva tibantor d'esperit no trobés conhort en tot allò que de tants mesos constituïa'l meu desideratum. Totes aquelles escenes de carnatge, capaces de satisfer la més refinada venjança, no m'omplien.

Vaig retirar-me del caire amb el cor tan desesperat com mai i encarant-me amb en Rafel que'm seguia, vaig dir-li:

— ¿I ella, que s'es fet? ¡Què se me'n dona que'l món s'enfonsi, si no puc rescatar lo únic que he estimat al món! Aquest home, fins morint se venja de mi, portant-se'n al infern el secret de la meva ventura.—

En Rafel m'abrigà amb una mirada que traslluïa una mena de compassió depreciativa.

—¡Encara pensas amb ella, carcamal!— me digué,— ¿fins a quan seràs ase? Si'l regust de poder axafar sota'l peu al que tan mal t'ha fet i volia rentar-se les mans amb la teva sang, no't satisfà, que ni mai!

En quant a mi, 't juro que la jornada d'avui me paga de totes les trifulgues i penes que he passat. Altrament, creu-me, amb aquella mossa no hi pensis més, ni t'enfelloneixis per axó, que si't manca dona per parar casa, te'n tinc tres o quatre d'ullades que son , quelcom de bo.—

I acompanyant la seva xulada amb quatre copets a la espatlla que m'acabaren d'enrabiar, se despedí per anar al seu negoci, doncs ell mirava sempre al hort i a la vinya, i aquell dia era jornada doble.

Massa que les interpretava jo feia temps los mitges paraules dels meus companys. La Coralí no era pas morta, que a llavors amb més o menys circumloquis m'ho hagueren dit; era pitjor que morta, era vençuda en vida.

Tot aquell castell de sublimitat que havia bastit pera aixecar-me sobre'l fang de perversió en que s'havia desenrotllat la meva vida, havia caigut combatut per el mateix esperit malèfic del que'm creia deslliurat.

Aquell lluminar que havia resplendit un temps entre les tenebres de la meva imaginació, com el viril que encloïa la bondat i la perfecció, qual pressentiment no m'havia abandonat ni en els moments de major rebaixament, s'havia esvaït, eclipsat per les vaporades de la corrupció;

el poder de les tenebres era superior al de la llum.

Per axó no m'omplia aquell holocauste sagnant, que no podia pas oferir-lo en honra de la bondat triomfadora, sisquera en esperit, de la maldat humana.

Era un senzill acte de venjança contra la traïdoria del qui, convertit d'amic en enemic, m'havia reptat a mort i havia perdut; però la venjança contra la dona que, mentint-me amor i puresa, m'havia tret del fang pera cabussar si ella ¿hont l'aniria a buscar?

Però abans que tot i per sobre de tot, calia saber pel cert si l'Esparver jeia allà al fons de la timba amb els seus companys; volia veure'l d'a prop, i aquest desig, feu nàixer en mi una verdadera proija d'arribar al fons de la gorja.

L'únic camí accessible era per baix, anant a buscar la torrentera part d'amunt de Sant Anyol,

mes axó representava una marrada de prop de dues hores i va semblar-me que agafant la comissura del reco hont l'espadat se trobava interromput per sollevaments reinflats per les arrels d'una vegetació poderosa, estenent-se en relleixos a dreta i esquerra, potser hi trobaria,

si no pas format, medi de fer-n'hi, despenjant-me amb l'ajuda de tanys i arrels i de la forta cordilla que pera cassos tals dúiem tots cenyida al cos.

Al principi, la baixada no era pas impossible, començant a enfonsar-me ràpidament per la colossal esquerda.

Després s'anava fent difícil, i per fi, vaig haver de fer prodigis d'agilitat i d'imprudència temerària per anar baixant, havent de deixar l'arma i tot quant me feia impedimenta per arribar a enfonsar-me fins més de dues terceres parts de la fondaria del avenc.

Mes allí ja l'espadat tornava a regnar barrant en absolut el pas, a menys de llençar-se de cap al buit.

A llavors, tirant-me cap a la esquerra, posat a peu nú i arrapant-me a la roca com un llargandaix,

me dirigia a treure'l nas dalt d'un morrot sota'l qual jeia l'alzina estimbada, quart una veu fonda i rasposa com la d'un contrabaix se feu sentir a poca distància de les meves orelles dominant per sobre la braó de l'aigua que rodolava per la torrentera.

—¡Ara'l gos ensuma les peces que el caçador ha despenjat! ¿què va que n'hi trobàs a mancar una pera que't batin els comptes?—

Tan impensada me fou aquella interrupció de la basardosa solitud de la gorja, que va donar-me un cop al cor.

— ¡Ah, esparveràs de Deu, ja't val tenir pacte amb el dimoni!— vaig exclamar dirigint la vista vers la cinglera veïna que, com la paret renega d'un cel-obert, s'estenia al meu davant.

— ¡Pacte amb el dimoni!— feu ell amb sa veu fúnebre;— el pacte es qui m'ha perdut, llamp de Deu! Tant de bo no m'hagués refiat mai de Deu ni del dimoni, sinó de mi mateix, que no seria allà hont som, ni tu't gaudiries contant les penques de la matança, malparit de bordell.—

Fins aleshores no vaig poder precisar d'hont sortia aquella veu que semblava la d'un soterrat.

Poques canes davant meu, entre les darreres mates que creixien sota l'espadat xuclant del talús format pels detritus caiguts de la cinglera,

s'hi bellugava una massa informe que no tenia d'humana més que uns ulls febrosos que lluïen com llampecs en mig d'una cara fosca, peluda i tota empastada de sang, sostenint-se arrambat a la roca apoiat en dos buscalls.

Anava espellofit de roba i tan desconjuntat de membres, que ni's comprenia com se tenia dret.

Com me veia sense arma de foc, per axó no'm menava por. Podia per sobre'l torrent enviar-li fàcilment una pedra, una escopinyada casi, mes pera posar-li la mà a sobre n'era dues hores lluny.

Per axó's complaia en exercir la única venjança que li era possible, enviar-me ses cíniques befes que, com flingantades, m'alçaven butllofes a l'ànima.

—¿Què n'has acabat d'aquesta jornada, gos bordissenc? has vist caure les perdius sense ni tenir el gust d'alçar-les ni menjar-te la que cassaves.

Més valdria que t'enterressis set canes sota terra que no pas el bestia, anant tota la vida a la retranga d'en Pere i d'en Pau, glatint rosegons i guitant al rascle, maleït morral de somera.—

I ho lograva de ferme botar aquell rebroll d'infern.— ¡Ets un malvat escorsó de marguera!— li cridava jo bufant de ràbia.— ¡M'has robat la sort, valente d'engany, follonàs del dimoni i t'has guardat de posar-te'm a tret.—

I vegent que no era possible llençar-me al espai per sobre l'avenc pera escanyar-lo, anava reculant a fi de recollir l'arma que havia tingut de deixar i fusellar-lo com un gos;

mes ell no era pas tan tonto pera no adonar-se'n, i's disposà a guanyar mig a rossegons el petit trajecte que'l separava de la boscúria amb la que s'unia'l talús, tot engegant-me les fletxes més enverinades.

Si ho sapigués dir lo que jo sentia!

Encara en aquells moments de lluita pertorbada i de confusió d'idees, creuà per mon cervell la ombra d'aquell amic garbós i considerat de tothom, qual amistat m'havia cregut agabellar un dia,

i al veure'l reduït a tan mísera situació, tot admirant aquella mena de serenitat d'esperit (que per tal traduïa jo'l seu cinisme) que'l feia superior a son infortuni, encara vaig sentir-me corprès d'una llàstima estranya.

Però amb les idees trabucades i desviada fins la noció del be i del mal,

li demanava res menys que'l darrer sacrifici de la seva persona en ares de la meva infernal displissència, de la meva fam i set de venjança, per lo qual fins me permetia fer una crida a sos antics sentiments d'amistat.

No ho recordo be, però crec que la síntesis de mes exclamacions venia a ser per aquest estil:

— Atúrat, Ibo, esperam; som jo aquell teu Albert, el Picolí amb qui tant te divertías. Deixam arribar fins al teu cor pera clavar-hi mon ganivet i xarrupar ta sang de fera que farà be a la meva, recremada i podrida!

¡Déixam aferrussar a les teves entranyes, si es que'n tens, com un gos a la basofia, que estic necessitós de lo que a tu't sobra.....— Ell arribà a riure amb aquella rialla de dimoni que glaçava la sang, i regirant-se'm vomita'l seu despreci dient-me:

— Tiraves per ase i acabàs boï. Vés que't tanquin, bestia, que es com acaben tots els que com tu no son bons per llop ni per ovella. Malaguanyat temps que vaig perdre volent fer un home de qui no es bo per pondre ni per covar...

¡Ah, la Coralí! ja diré que te la enviïn en con estigui més ensinistrada en l'art d'esquilar totxos i n'estiguin empudeïts els que ara la tenen a sou d'escot.—

I sense mirar-me més, s'enfonsà en la boscúria amb llestesa impròpia del seu aspecte desllorigat, ajudant-se amb els dos buscalls com un goril·la.

Vaig tenir intencions de deixar-me estimbar per la cinglera. Jo no sé quina mena de predomini exercia sobre meu aquell malvat. Tant els seus afalacs d'ahir com els insults d'avui tenien la facultat de portar-me ahont ell volia.

Però els insults d'avui els trobava més cohents que mai, justament perquè descansaven sobre un fonament de veritat, i es ben cert que no hi ha res que amargui tant com la veritat crua.¡Que no servia per llop ni per ovella! Quan cert ho trobava!

Pera la vida de brètol me feu nosa aquella bondat ingènita, encara que mancada de basa moral, i pera la vida honrada'm mancava consciència de mi mateix, me mancava fe, pràctiques de família, en una paraula,

tot aquell llevat de creences, obligacions i intuïcions de finalitat, que formen l'encadenament de pares a fills i que a mi se m'havia romput, o millor dit, me l'havia romput el treball de llima sorda justament del que era ara mon carnal enemic.

Maleïa l'hora en que havia conegut a n'aquell home, però en mig de tot sentia com una recança de no haver-lo seguit, ja que no era home per anar sol.

Potser a la fi m'hauria fet a les seves grolleres gaubances i hauria fruït de les platxèries del cos, ja que los del esperit m'estaven vedades per desconèixer la clau de la seva incògnita, si es que existien pera algú.

Axis, per lo menys m'hauria estalviat de passar-me la joventut glatint rosegons i guitant al rascle, com deia ell.

Tot axó ho raonava jo més tèrbolament encara del que ho escric entre mig de rafagades sangonoses que m'entelaven els ulls i de glopades de fel que'm feien sanglotar, tot esgarrapant cap amunt pels matolls i relleixos de la cinglera.

El meu ànim era voltar ràpidament per la marrada amb la esperança llunyana de segar-li al Ibo la ventatja o seguir-li'l rastre, confiat en que pel seu estat no podria haver-se allunyat molt del lloc de la caiguda.

Si hagués tingut el cap serè, hauria arramassat una dotzena de minyons de bona cama i marcant-los-hi be'l lloc de desaparició del Esparver, se podia fer una batuda al bosc en tota forma amb alguna esperança d'èxit.

Mes estava tan desorganitzat de cervell i tan divorciat mon esperit de tota acció col·lectiva, que ni vaig recordar-me de tal cosa, apart de que tampoc vaig topar-me amb cap d'els.

Un cop dalt, vaig desfer bona part del camí de la nit passada, resseguint l'espadat per la cornisa i enfonsant-me en les marrades difícils i emboscades de Matacans.

L'afany d'avançar camí me'n feu perdre, perquè no coneixent be les tasqueres, topava amb vedrunes inaccessibles, allà hont creia que'l terrenyo era llis. Per fi, careixent d'orientació, perquè la espessor del bosc me privava de veure les muntanyes, vaig perdre la esma.

A llavors no'm quedà més remei que davallar sempre fins a la torrentera pera arribar, remuntant-la, fins a les raconades. Axó suposava encara major marrada, però era preferible a seguir rodant a la ventura per entre aquella inextricable selva.

Devia renunciar al propòsit de segar al Esparver la ventatja i concretar-me a tractar de seguir-li'l rastre.

Amb penes i treballs, fent de la torrentera camí i passant en molts indrets les gorgues aigua enllà, vaig arribar per fi a n'aquella darrera i més espantosa arruga de la cinglera hont bramulaven les cascades acalant tot altre signe de vida, quan ja fosquejava.

No vaig trigar gaire en reconèixer la fossa dels infeliços estimbats, molts dels quals jeien mig empastats sobre les roques, enrogint amb la seva sang les gorgues manses; altres penjaven mig esquarterats pels brancalls dels verns i alzines.

Vaig reconèixer l'arbre en que suposava havia l'Esparver fet el salt mortal, esglaiant-me de veure retorcit en mig de son brancatge un cos humà.

Era que aquell, tal volta amb tota la intenció, havia associat un altre a laseva sort. Ho vaig deduir de que, a més de que aquest restava encara agarrotat al brancatge amb la pròpia faixa, se'n veien els restos d'una altra que havia sigut tallada.

Al atansar-m'hi, notí amb més sorpresa encara, que aquell cos capolat com un manat de carmuxes passades per l'estricolador, encara bleixava, respirant amb un ruflet metàl·lic i acompassat, precursor de l'agonia.

Vaig reconèixel desseguida per aquell malcarat de Roig que acompanyava al Avi el dia de la topada del hostal.

La mateixa barba de fregall d'aigüera, les mateixes dents blanques darrera d'uns llavis curts de pell,

la mateixa mirada blava i freda que sempre fitava com la d'aquells retratos que, poseu-los com vulgueu, sempre us guaiten, i sobre tot aquella mitja rialla no sé si estúpida o maligna que enrabiava.

—I doncs, Malroig, ¿què us ha esdevingut avui?— vaig dir-li, espantant-me'l ressò de la pròpia veu per aquelles verticals terrorífiques.

L'infeliç no donà més senyals de intel·ligència que la concentració de la seva mirada freda com si volgués traspassar-me, accentuant aquell principi de somrís estúpid o criminal. Pel demés, segui'l ritme del seu gemegor... ¡nyieec! ¡nyieec!... i sempre lo mateix.

Vaig fer-li altres preguntes sobre l'Esparver i sobre la Coralí, amb el mateix resultat.

Sols al parlar-li d'aquesta'm semblà que sa mitja rialla's tornava més murriesca i que'l nyieec que li sortia de la gola adquiria un to més marcadament burleta. Axó m'exasperà, fent-me aixecar l'arma pel canó i amenaçant descarregar-li la culata sobre'l pit.

— Digues ara, roig de mal pel, què s'es feta la Coralí? Digues-ho o t'estenallo aquí mateix la carcassa.

¡Nyieec! ¡nyieec!— i res més, sinó insultar-me amb la mirada i amb la seva rialla de bestiola.

La culata va caure sobre'l seu pit, que ressonà com un sac ple de terrissa trencada, reixumant la sang per molts indrets sobre la ja resseca i negrosa que li empastava la roba.

Horroritzat d'ell i de mi, vaig girar-me en rodó, anant a caure mig recolzat sobre les roques del llit del torrent, sense ni recordar-me d'anar a buscar el rastre del Esparver.

Les cingleres que m'envoltaven redreçant-se gegantines sobre mon cap, retallaven finament llurs freus i punxes sobre la dèbil celístia,

sense relleus, com les dents d'una serra colossal, entorn d'aquell lloc profund, en quals relleixos hi negrejava a grops la boscúria lleugerament entelada en alguns punts per un principi de boira blavosa que's congriava en el fons de la torrentera.

El silenci fora absolut a no ser per la braó de les aigües sallentines que corrien revoltades riera avall. Semblava que'l terratrèmol d'aquella luctuosa jornada, hagués foragitat tot altre signe de vida i moviment d'aquella afrau desolada.

Sols qui lis hage tastades les grans sequedats del esperit, pot fer-se càrec de la meva situació en aquells moments en que, de boca-terrosa i amb les mans arrapades a la closca, desitjava enterrar-me sota terra pera fugir de mi mateix, com ne fugia tothom.

Sol al món, sense família, sense un amic i, lo que es pitjor, ja sense un recés de fortalesa interior hont emparar-s'hi mon esperit, més que abandonat me sentia llençat com una ròssa a podrir al fons d'una timbera.

Per una clarividència pròpia dels cervells desequilibrats, amb un cop d'ull abarcava tota la meva vida, trobant-la tota ella junyida a la influència d'una fatal voluntat, que com una mala planeta, presidia tots els meus actes.

Ella matà ma innocència de noi, secant la benèfica rosada maternal; ella havia esterilitzat la moralitzadora acció de la ensenyança del seminari;

ella, en fi, havia pervertit ma jovenesa arrossegant-me pels femers de la societat, separant-me de la gent honrada, i quan per força de la meva naturalesa, per instint, refractaria al medi ambient en que se m'obligava a viure,

començava mensava a reaccionar, entreveient un altre món més noble i digne que'l que coneixia, quan me creia lliure d'aquella potestat infernal i en camí d'una regeneració sanitosa, encara trobava medi de cabussar-me de nou en l'avenc de la desesperació.

Mentres poguí considerar a la Coralí com una víctima sacrificada al meu mal fat, sentia envers mi mateix, per la llei de la simpatia, una mena de compassió fonda, una pietat gran, que en cert modo m'afofolava i'm donava alguna resistència;

però des de que havia adquirit la certitud de la seva claudicació, de que ella, la que havia d'alçar-me del fangal en que'm rebolcava, tampoc havia sabut o volgut resistir la onada pestilent i corruptora, aquella compassió i aquella pietat,

que s'havien anat debilitant com si cada vegada me'n consideres menys digne, acabaren per fer plaça a una mena d'odi bestial.

Era'l dimoni aquell de les dues naturaleses que fins combatent-se, semblaven sostenir-se mútuament i ara s'anul·laven; era la darrera etapa d'aquell procés desesperat.

Fins l'espectacle d'aquell miserable desconegut, fill de qui sap ahont i de qui sap qui, que després d'una vida de bestia,

amb la mateixa despreocupació d'una bestia's moria, sense protestes ni sentimentalismes de cap mena, m'acabava d'exasperar per lo que m'enxiquia a mos propis ulls i esbullant-me les poques idees que'm quedaven.

Però'l seu estertor rítmic s'havia anat infiltrant de tal manera en el meu magí, com si sortís de mi mateix.

Semblava com un pèndol que marqués un temps que finia, com si fos jo mateix que agonitzés o millor dit, el meu món que s'anés acabant, esvaint-se engolit per les tenebres del no-res;

i quan després de debilitar-se paulatinament, cessà per complert, me tonguí per mort, però, cosa estranya, a llavors d'aquell cúmol de despulles,

d'aquell pilot de podridura que no era més que egoistes residus d'il·lusions i esperances fallides, ne ressortí un sentiment aïrat de rebel·lia desfrenada,

de concupiscència no satisfeta que'm feu botar contra'l cel, com si allí existís el poder que'm subjugava.

De peu dret, aixequi'ls braços a la boca d'aquell pou espantós, amb les mans crispades, amenaçadores, com si volgués esgarrapar les estrelles. Però eren tant altes ..... Deu meu, si ho eren!

mai m'ho havien semblat tant .....

i'm miraven d'una manera ..... com si reflectissin tot el cinisme d'aquella mitja rialla, que no s'havia esborrat encara del cadàver que allí jeia, i tota aquella immensitat d'espai m'aglanava amb el seu pes dejús del que'm retorcia jo com un cuc de terra sota la petja d'un bou.

Vençut, rebregat i destruïts els darrers vestigis del meu ser moral, vaig caure d'espatlles, rompent en un plor sec, sense llàgrimes, que malament podia dar-les mon cor eixarreït com un esca, barrat a la fe, a la caritat i a la esperança.

Fi del capítol

