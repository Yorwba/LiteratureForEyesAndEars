Askeladden og de gode hjelperne
av
Peter Christen Asbjørnsen

Lest på norsk av Kathrine

Dette er en Librivox innspilling. Alle LibriVox innspillinger er offentlig eiendom. For mer informasjon eller for å melde deg som frivillig, besøk LibriVox[[.|| punktum ]][[o|| O ]][[r|| R ]][[g|| G ]].

Askeladden og de gode hjelperne

Det var en gang en konge, og den kongen hadde hørt tale om et skip som gikk like fort til lands som til vanns;

så ville han også ha slikt et, og til den som kunne bygge det, lovte han ut kongsdatteren og halve kongeriket, og det lyste han opp på kirkebakken ved alle kirkesogn hele landet over.

Det var mange som prøvde, må vite, for halve riket kunne være godt at ha, mente de vel, og kongsdatteren kunne være bra at ta attpå; men ille gikk det med de fleste.

Så var det tre brødre borte i en skogbygd; den eldste hette Per, den andre hette Pål og den yngste hette Espen Askeladd, av det han støtt satt og grov og raket i asken.

Men den søndagen da det ble lyst opp om skipet som kongen ville ha, var det som av en hendelse at han var ved kirken han også.

Da han kom hjem og fortalte det, bad Per, som var den eldste, mor si om niste; for nu ville han i veien og friste om han ikke kunne bygge skipet og vinne kongsdatteren og halve riket.

Da han hadde fått nisteskreppen på nakken, strøk han av gårde. På veien møtte han en gammel mann, som var så krokete og gudnådslig.

"Hvor skal du hen?" sa mannen.

"Jeg skal bort i skogen og gjøre trau til far min, han liker ikke at ete i lag med oss andre," sa Per.

"Traug skal det bli!" sa mannen.

"Hva har du i sekken din?" spurte mannen.

"Møkk," sa Per.

"Møkk skal det bli," sa mannen.

Så strøk han Per bort i eikeskogen og hugg og tømret alt det han vant; men alt han hugg, og alt han tømret, så ble det ikke annet enn trau og trau.

Da det led til middags, skulle han ha seg noget at leve av, og tok opp nistesekken sin. Men det var ikke mat, det som var i nistesekken.

Da han nu ikke hadde noget at leve av, og det ikke gikk likere med tømringen, ble han kjei av arbeidet, tok øksen og sekken på nakken og strøk hjem til hu mor igjen.

Så ville han Pål i veien, og friste om han ikke hadde lykken til at bygge skip og vinne kongsdatteren og halve kongeriket. Han bad mor si om niste, og da han hadde fått den, tok han sekken på nakken og la av gårde ut i marka.

På veien møtte han en gammel mann, som var så krokete og gudnådslig.

"Hvor skal du hen?" sa mannen.

"Å, jeg skal bort i skogen og gjøre grisetrau til den vesle grisungen vår," sa Pål.

"Grisetrau skal det bli!" sa mannen.

"Hva har du i sekken din?" spurte mannen.

"Møkk," sa Pål.

"Møkk skal det bli!" sa mannen.

Så strøk han Pål bort i skogen, til at hugge og tømre alt han orket; men hvordan han hugg, og hvordan han makslet, så ble det ikke annet enn trauemner og grisetrau.

Han gav seg ikke enda, han drev på til langt utpå ettermiddagen, før han tenkte på at få seg litt mat; da ble han så sulten med ett, at han måtte ha matsekken fram; men da han tok den opp, var det ikke matsmulen i sekken.

Pål ble så harm at han vrengte sekken og slo den mot en stubbe, tok øksen, og strøk av skogen og hjem igjen med det samme.

Da Pål var kommet hjem, ville Askeladden i veien og bad moren om niste. "Kanskje kunne jeg være kar til at få bygget skipet og vinne kongsdatteren og halve riket," sa han.

"Ja, det var likt til det," sa moren; "du ser ut til at vinne kongsdatteren og halve riket du, skal jeg tro, du som aldri gjør annet enn at rote og rake i oska! Nei, du får ikke nogen niste!" sa kjerringa.

Askeladden gav seg ikke for det, han bad så lenge at han fikk lov til sist. Niste fikk han ikke, var det likt seg det — men han lurte med seg et par havrelefser og en doven øltår, og la av gårde.

Da han hadde gått en stund, møtte han denne samme gamle kallen, som var så krokete og ussel og gudnådslig.

"Hvor skal du hen?" sa mannen.

"Å, jeg skulle til skogs, om det kunne høve seg, og bygge skip som går like godt til lands som til vanns," sa Askeladden; "for kongen har lyst opp, at den som kan bygge et slikt skip, skal få kongsdatteren og halve riket," sa han.

"Hva har du i sekken din?" spurte mannen.

"Å, det er ikke stort at tale om, det skulle nå være niste," svarte Askeladden.

"Gir du meg litt av nista di, skal jeg hjelpe deg," sa mannen.

"Gjerne det," sa Askeladden, "men det er ikke annet enn to havrelefser og en doven øltår."

Det var det samme hva det var; bare han fikk det, skulle han nok hjelpe ham.

Da de kom opp til gamle-eika i skogen, så sa mannen: "Nå skal du skåre ut ei flis, og den skal du sette inn igjen, som den har sittet, og når du har gjort det, kan du legge deg til at sove."

Ja, Askeladden gjorde som han sa, han la seg til at sove, og i søvne syntes han, han hørte det hugg og hamret og tømret og saget og snekret, men våken kunne han ikke bli, før mannen vekket ham; da stod skipet fullt ferdig jevnsides med eika.

"Nå skal du stige oppi, og alle dem du møter, skal du ta med deg," sa kallen. Ja, Espen Askeladd takket for skipet, seilte avsted, og sa, det skulle han gjøre.

Da han hadde seilt et stykke, kom han til en lang, mager fant som lå bortmed et berg og åt gråstein. "Hva er du for en kar, som ligger her og eter gråstein?" sa Askeladden.

Jo, han var så kjøttsulten at han aldri kunne få metta si, derfor var han nødt til at ete gråstein, sa han, og så bad han om han kunne få lov at være med på skipet.

"Ja, vil du være med, så stig på," sa Askeladden.

Ja, det ville han, og så tok han med nogen store gråsteiner til niste.

Da de hadde seilt et stykke til, traff de på en som lå i en solbakke og pattet på en ture.

"Hva er du for en?" sa Espen Askeladd, "og hva skal det være godt for at du ligger og patter på denne tønneturen?"

"Å, når en ikke har tønna, får en ta til takke med turen," sa mannen; "jeg er så øltørststøtt, så jeg aldri kan drikke meg mett på øl og vin," sa han, og så bad han om han fikk lov at være med på skipet.

"Vil du være med, så stig på," sa Askeladden.

Ja, det ville han, han steg på og tok med seg turen for tørstens skyld.

Da de hadde seilt et stykke til, traff de på en som lå med det ene øret til bakken og lydde.

"Hva er du for en, og hva skal det være godt for at du ligger og lyer på marka?" sa Espen Askeladd.

"Jeg lyer etter graset, for jeg har slik hørsel at jeg hører det gror," sa han, og så bad han om han fikk lov at være med på skipet.

Det var ikke nei til det. "Vil du være med, så stig oppi," sa Askeladden.

Ja, det ville han, og han steg oppi, han også.

Da de hadde seilt et stykke til, kom de til en som stod og siktet og siktet.

"Hva er du for en, og hva skal det være til at du står og sikter slik?" sa Askeladden.

"Jeg ser så skarpt," sa han, "så jeg ratt kan skyte like til verdens ende," og så bad han om han fikk lov at være med på skipet.

"Vil du være med, så stig på," sa Askeladden.

Ja, det ville han, og steg opp.

Da de hadde seilt et stykke igjen, kom de til en som fór og hoppet på ett ben, og det andre hadde han syv skippundslodder på.

"Hva er du for en?" sa Askeladden, "og hva skal det være godt for at du farer og hopper på ett ben, og har syv skippundslodder på det andre?"

"Jeg er så lettfør til at flyge," sa han. "Gikk jeg på begge føttene, kom jeg til verdens ende på mindre enn fem minutter," og så bad han om han fikk lov til at være med på skipet.

"Vil du være med, så stig på," sa Askeladden.

Ja, det ville han, og steg opp i skipet til Askeladden og følgesvennene hans.

Da de hadde seilt et stykke igjen, traff de en som stod og holdt seg for truten.

"Hva er du for en?" sa Askeladden, "og hva skal det være godt for at du står slik og holder deg for truten?" sa han.

"Å, jeg har syv somrer og femten vintrer i kroppen på meg," sa han, "så jeg har vel bo at holde meg for truten; for slapp de ut alle sammen, så gjorde de kål på hele verden med det samme," sa han, og så bad han om han fikk lov at være med.

"Vil du være med, så stig på," sa Askeladden.

Ja, det ville han, og så steg han opp i skipet til de andre.

Da de hadde seilt en god stund, kom de til kongsgården.

Askeladden strøk like inn til kongen, og sa at nu stod skipet ferdig ute på tråkka, og nu ville han ha kongsdatteren, som kongen hadde lovt ut.

Kongen likte ikke dette noget videre, for Askeladden så ikke rar ut, han var både svart og sotete, og kongen ville nødig gi datter si til slik en fant.

Så sa han, han fikk vente litt; han kunne ikke få kongsdatteren, før han hadde tømt en kjøttbu kongen hadde, med tre hundrede tønner kjøtt; "det er det samme, kan du gjøre det til i morgen dette leite, skal du få henne," sa kongen.

"Jeg får friste," sa Askeladden; "men jeg får vel lov til at ta med en av kameratene mine?"

Ja, det kunne han få lov til, om han så ville ta dem alle seks, sa kongen; for han trodde det var rent uråd, om han så hadde seks hundrede.

Askeladden tok bare med seg ham som åt gråstein og støtt var så kjøttsulten, og da de kom og lukket opp bua, hadde han ett opp alt i hop, så det ikke var igjen mer enn seks små spekeboger; det var bare en til hver av de andre kameratene.

Så strøk Askeladden inn til kongen, og sa at nå var bua tom, og nå fikk han vel kongsdatteren.

Kongen gikk ut på bua, og tom var den, det var sikkert nok; men Askeladden var både svart og sotete, og kongen syntes det var altfor ille at slik en fant skulle ha datter hans.

Så sa han at han hadde en kjeller full med øl og gammel vin, tre hundrede tønner av hvert slag, som han ville ha drukket opp først. "Og det er det samme, er du kar til at drikke dem opp til i morgen dette leite, så skal du få henne," sa kongen.

"Jeg får friste," sa Askeladden; "men jeg får vel ta med meg en av kameratene mine?" sa han.

"Ja, gjerne det," sa kongen; han mente han hadde så meget øl og vin, at de skulle bli velberget alle sju.

Askeladden tok med ham som pattet på turen og støtt var så øltørst, og så låste kongen dem ned i kjelleren. Der drakk han tønne etter tønne, så lenge det var nogen igjen, men på den siste eslet han en tår, så det kunne være et par potter til manns til hver av kameratene.

Om morgenen lukket de opp kjelleren, og med det samme strøk Askeladden inn til kongen, og sa han var ferdig med ølet og vinen, og nå fikk han vel datter hans, som han hadde lovt.

"Ja, først får jeg ned i kjelleren og se," sa kongen, for han trodde det ikke; da han kom ned i kjelleren, var det ikke annet enn tomme tønner. Men Askeladden var både svart og sotete, og kongen syntes det var ulikt at ha slik en til måg.

Så sa han, det var det samme, kunne han skaffe vann fra verdens ende om ti minutter til prinsessens te, så skulle han få både henne og halve riket, for det var nå rent umulig, trodde han.

"Jeg får friste," sa Askeladden.

Så fikk han fatt på ham som hinket på ett ben og hadde syv skippundslodder på det andre, og sa at han fikk spenne av loddene og bruke begge benene sine så fort han kunne, for han skulle ha vann fra verdens ende til kongsdatterens te om ti minutter.

Han tok av loddene, fikk et spann og la i veien, og vekk var han med det samme. Men det varte og det rakk sju lange og sju brede, og han kom ikke igjen; til sist var det ikke mer enn tre minutter, til tiden var ute, og kongen var så velnøgd, som han hadde fått en mark.

Men så ropte Askeladden på ham som hørte graset gro, og sa han fikk lye etter hvor det ble av ham.

"Han har sovnet ved brønnen," sa han; "jeg kan høre han snorker, og trollene lysker ham," sa han.

Så ropte Askeladden på ham som skjøt like til verdens ende, og bad ham sette en kule i trollet.

Ja, det gjorde han, han skjøt det midt i øyet; trollet slo opp et brøl, så han våknet med det samme, han som skulle hente tevannet, og da han kom til kongsgården, var det enda ett minutt igjen av de ti.

Askeladden strøk inn til kongen og sa, at der var vannet, og nå fikk han vel kongsdatteren, det var vel ikke mer at rø om det.

Men kongen syntes han var svart og sotete nu som før, og likte ikke at ha ham til måg.

Så sa kongen, at han hadde tre hundrede favner ved, som han skulle tørke korn med på badstua, "og det er det samme, er du kar til at sitte derinne og brenne opp den, så skal du ha henne, det er ikke at rø om det," sa han.

"Jeg får friste," sa Askeladden; "men jeg får vel lov til at ta med en av kameratene mine?"

"Ja, om det så var alle seks," sa kongen, for han tenkte, det skulle bli varmt nok til dem alle.

Askeladden tok med ham som hadde de femten vintrene og de syv somrene i kroppen, og strøk på badstua om kvelden; men kongen hadde lagt sterkt på varmen; det var et bål så de gjerne kunne støpt kakkelovner.

Ut igjen kunne de ikke komme, for de var ikke kommet inn, før kongen slo skåten for, og hengte på et par hengelåser til. Så sa Askeladden: "Du får slippe ut en seks, syv vintrer, så blir det passe sommervarmt."

Da ble det, så de kunne holde ut der, men da det led på natten, ble det vel svalvoren.

Så sa Askeladden, at han måtte lunke på med et par somrer, og da sov de til langt på dagen.

Men da de hørte kongen ruslet utenfor, sa Askeladden: "Nå får du slippe ut et par vintrer til, men lag det så, at den siste går lukt i synet på ham."

Ja, han gjorde så, og da kongen lukket opp badstudøren og trodde de lå der oppbrent, satt de og hukret og frøs, så tennene skranglet i dem, og han med de femten vintrene i kroppen slapp den siste like i fjeset på kongen, så det fløy opp i en stor frostblemme.

"Får jeg kongsdatteren nå?" sa Askeladden.

"Ja, ta henne og ha henne, og ta riket attpå," sa kongen. Da torde han ikke si nei lenger.

Så holdt de bryllup og turte og dominerte og skjøt trollkjerringsmell. Imens fór de og grafset etter forladninger, så tok de meg til én, og gav meg graut på en flaske og mjølk i en korg, og så skjøt de meg like hit, for at jeg skulle fortelle hvordan det gikk til.

Slutten av
Askeladden og de gode hjelperne
av
Peter Christen Asbjørnsen

