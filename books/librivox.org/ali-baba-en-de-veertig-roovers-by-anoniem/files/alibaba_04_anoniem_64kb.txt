Deel vier
van
Ali Baba en de veertig rovers

Vertaald door J. W. Gerhard

Deze LibriVox-opname is vrij van auteursrechten.

Opname door Marcel Coenders

Toen Morgaine uitgesproken had, zag Ali Baba wel in, welken gewichtigen dienst zij hem bewezen had, en hij zei vol dankbaarheid tot haar: „Ik wil niet sterven alvorens ik je naar verdienste beloond heb.

Jou heb ik mijn leven te danken, en om je terstond een bewijs van erkentelijkheid te geven, schenk ik je van dit ogenblik af de vrijheid, behoud me echter voor, nog verder aan je te denken.

Ook ik ben overtuigd, dat de veertig rovers mij dezen strik gespannen hebben; God, de almachtige en albarmhartige, heeft me door jou hand bevrijd; ik hoop, dat hij mij ook verder voor hun boosheid beschermen,

dat hij ze geheel van mijn hoofd afwenden, en de wereld van de vervolgingen van dit vervloekte adderengebroed bevrijden zal.

Doch voor alles moeten wij thans de lijken van deze uitgeworpenen van het mensengeslacht begraven, maar in alle stilte, opdat niemand iets van hun lot vermoeden kan; daar wil ik met Abdallah voor zorgen.”

Ali Baba’s tuin was zeer lang, en van achteren door hoge bomen begrensd. Zonder te dralen ging hij met zijn slaaf naar deze bomen, om daaronder een langen en breden kuil te graven, zoals voor de lijken, die er in gelegd moesten worden, nodig was.

De grond was gemakkelijk om te woelen, en zij gebruikten ook niet lang tijd voor hun werk.

Zij trokken nu de lijken uit de leren zakken te voorschijn, legden de wapens, waarvan de rovers voorzien waren, ter zijde, sleepten toen de lijken naar het einde van den tuin, legden ze op een rij in den kuil,

spreidden de uitgegraven aarde er over uit, en verstrooiden toen de overige aarde in den tuin, zodat de grond weer zoo gelijk werd als te voren.

De oliezakken en de wapens liet Ali Baba zorgvuldig verbergen, de muilezels echter, die hij nergens toe gebruiken kon, zond hij bij gedeelten naar de markt en liet ze door zijn slaaf verkopen.

Terwijl Ali Baba nu al deze maatregelen nam, om de wijze, waarop hij in zoo korten tijd rijk geworden was, niet bekend te doen worden, was de hoofdman der veertig rovers met bitter harteleed in het bos teruggekeerd.

Deze ongelukkige afloop der zaak, welke al zijn verwachtingen den bodem insloeg, trof hem zodanig, en maakte hem zoo verbijsterd, dat hij er onderweg niet over denken kon, wat hij nu tegen Ali Baba zou ondernemen, maar zonder te weten hoe, in zijn hol terugkwam.

Verschrikkelijk kwam het hem voor, toen hij zich nu in dit sombere verblijf alleen zag. „Gij wakkere mannen,” riep hij uit, „deelgenoten mijner doorwaakte nachten, mijner omzwervingen en mijner pogingen, waar zijt gij? Wat kan ik zonder u doen?

Heb ik u alleen daarom bijeengebracht en uitverkoren, om u opeens door een zoo ongelukkig noodlot te zien omkomen? Ik zou u minder beklagen, wanneer gij, met de sabel in de vuist, als dappere mannen gestorven waart.

Wanneer zal ik ooit weer zulk een schaar van dappere mannen, als gij waart, bijeen kunnen brengen?

En wanneer ik het ook al wilde, kan ik het wel beproeven, zonder al dit goud en zilver, al deze schatten dengene als buit te moeten overlaten, die zich reeds met een deel er van verrijkt heeft? Ik kan en mag er niet aan denken, alvorens ik hem het leven benomen heb.

Wat ik met uw machtige hulp niet vermocht uit te voeren, moet ik thans heel alleen doen, en wanneer ik nu den schat voor plundering behoed zal hebben, wil ik er ook voor zorgen,

dat het hem na mij niet aan een dapperen meester ontbreken zal, opdat hij voortdurend in stand blijven en zich vermeerderen moge.”

Nadat hij dit besluit genomen had, was hij omtrent de middelen om het uit te voeren, niet verlegen; zijn hart werd weer rustig; hij gaf zich weer aan schone verwachtingen over, en zonk in een diepen slaap.

Den volgenden morgen stond de roverhoofdman reeds vroeg op, trok rijke kleren aan, ging naar de stad en nam zijn intrek in een hotel.

Daar hij verwachtte, dat het voorgevallene bij Ali Baba veel opzien gebaard zou hebben, zoo vroeg hij eens den portier in een gesprek, of er niets nieuws in de stad was, en deze deelde hem allerlei zaken mee, maar niet dat, wat hij wenste te weten.

Hij trok daaruit het besluit, dat Ali Baba alleen daarom de zaak geheim hield, wijl hij niet bekend wilde laten worden, dat hij iets van den schat afwist en het geheim kende om hem te vinden; ook vermoedde hij waarschijnlijk wel, dat men hem alleen daarom naar het leven stond.

Dit versterkte hem in zijn voornemen, alles te doen, om hem op een even geheimzinnige wijze uit den weg te ruimen.

De roverhoofdman voorzag zich van een paard, waarmee hij meerdere malen een tocht naar het bos maakte, om verschillende soorten van kostbare zijdenstoffen en fijne sluiers in zijn woning te brengen;

daarbij nam hij de nodige maatregelen, om de plaats waar hij ze vandaan haalde, geheim te houden.

Toen hij nu zoveel waren, als hij meende nodig te hebben, bijeen had, zocht hij een winkel, om ze te verkopen; hij vond er ook een, huurde hem, richtte hem in en betrok hem daarna.

Tegenover hem bevond zich de winkel, welke vroeger aan Casim behoord had, maar sedert enigen tijd door Ali Baba’s zoon in bezit genomen was.

De roverhoofdman, die den naam van Chogia Hoessein aangenomen had, verzuimde niet, als nieuweling, naar ’s lands gebruik, den kooplieden, die zijn buren waren, een bezoek te brengen.

Daar Ali Baba’s zoon nog jong, goed ontwikkeld en verstandig was, en hij vaker gelegenheid had met hem te spreken dan met andere kooplieden, sloot hij spoedig vriendschap met hem.

Hij zocht zijnen omgang des te ijveriger, als hij drie of vier dagen na opening van zijn winkel, Ali Baba weder herkende, die zijn zoon bezocht, en gelijk hij van tijd tot tijd placht te doen, zich een langen tijd met hem onderhield.

Toen hij nu nog van den jongeling vernam, dat Ali Baba zijn vader was, verdubbelde hij zijn vriendelijkheid jegens hem, gaf hem kleine geschenken, en nodigde hem meermalen aan zijn tafel.

Ali Baba’s zoon meende deze hoffelijkheid van Chogia Hoessein te moeten beantwoorden; daar hij zelf echter zeer klein gehuisvest was, en niet zoo gemakkelijk ingericht was, om hem gelijk hij wenste, te onthalen, zoo sprak hij daarover met zijn vader Ali Baba,

en zeide hem, dat het wel niet zou passen, als hij nog langer de beleefdheden van Chogia Hoessein onbeantwoord liet.

Ali Baba nam met genoegen op zich den vreemdeling te onthalen.

„Mijn zoon,” zeide hij, „morgen is ’t Vrijdag, en daar de grote kooplieden, zoals Chogia Hoessein en gij,

op dien dag hun winkels gesloten houden, kunt gij morgen namiddag met hem een wandeling doen, en het dan op den terugweg zoo inrichten, dat gij hem voorbij mijn huis voert, en hem verzoekt, binnen te treden.

Het is beter dat het zoo geschiedt, dan dat gij hem vormelijk uitnodigt. Ik zal Morgaine de opdracht geven, dat zij een avondeten gereed houdt.”

Vrijdags namiddag troffen Ali Baba’s zoon en Chogia Hoessein elkander werkelijk op de afgesproken plaats, en deden tezamen een wandeling.

Op den terugweg bracht Ali Baba’s zoon zijn vriend met opzet door de straat, waarin zijn vader woonde, en toen zij voor de huisdeur stonden, bleef hij staan, klopte aan en zeide tot hem:

„Dit is het huis mijns vaders; daar ik hem reeds veel verteld heb van de vriendschappelijke wijze, waarop gij steeds met mij omgaat, zoo heeft hij mij opgedragen, hem de eer te verschaffen, met u kennis te maken.

Ik verzoek u dus nu, ’t aantal uwer oplettendheden jegens mij met deze éne nog te vermeerderen.”

Ofschoon nu Chogia Hoessein het doel bereikt had, waarnaar hij streefde, namelijk toegang tot Ali Baba’s huis te verkrijgen en hem zonder eigen gevaar en zonder veel drukte te doden, uitte hij nochtans allerlei verontschuldigingen,

en deed alsof hij van den zoon afscheid wilde nemen; daar echter op dit ogenblik Ali Baba’s slaaf de deur opende, zoo nam de zoon hem vriendelijk bij de hand, ging vooraan, en dwong hem als ’t ware, met hem mee naar binnen te gaan.

Ali Baba ontving Chogia Hoessein met een vriendelijk gezicht en zoo goed, als deze ’t slechts wensen kon.

Hij bedankte hem voor de goedheid, zijn zoon bewezen, en zeide toen: „Wij zijn u beiden daarvoor des te groteren dank schuldig, daar hij nog een jonge, in de wereld onervaren man is, en gij het niet beneden uwe waardigheid geacht hebt, aan zijn opvoeding mede te werken.”

Chogia Hoessein beantwoordde Ali Baba’s beleefdheden door andere en verzekerde hem tevens, al ontbrak het zijn zoon aan de ervaring van grijsaards, zoo bezat hij toch een gezond verstand, dat zoveel waard was, als de ervaring van duizend anderen.

Nadat zij zich een tijd lang over allerlei onverschillige zaken onderhouden hadden, wilde Chogia Hoessein afscheid nemen; dat gedoogde Ali Baba echter niet. „Mijnheer,” zeide hij tot hem, „waarheen wilt gij gaan?

Ik bid u, bewijs mij de eer, het avondeten bij mij te gebruiken. Het maal, dat ik u wil geven, is wel niet zoo schitterend, als gij het verdient; maar ik hoop, dat gij het, zoals het is, met een even zoo goed hart wilt aannemen, als ik het u bied.”

„Mijnheer,” antwoordde Chogia Hoessein, „ik ben van uw goede mening volkomen overtuigd, en wanneer ik u verzoek,

het mij niet kwalijk te nemen, dat ik uw hoffelijke uitnodiging niet aanneem, dan verzoek ik u tevens te geloven, dat dit noch uit minachting, noch uit onbeleefdheid geschiedt, maar wijl ik er een bijzondere reden voor heb, welke gij zoudt billijken, als gij haar kende.”

„En wat kan deze reden wel zijn?” antwoordde Ali Baba, „mag ik die dan van u weten?”

„Ik kan ze u wel zeggen,” sprak Chogia Hoessein; „ik eet namelijk vlees, noch andere gerechten, waarin zout is; gij kunt dus nu begrijpen, welke rol ik aan uw tafel zou spelen.”

„Wanneer gij geen andere reden hebt,” ging Ali Baba nu dringender voort, „dan zal deze mij gewis niet van de eer beroven, u hedenavond aan mijn tafel te zien zitten, of gij moest wat anders te doen hebben.

Ten eerste is er in het brood, dat wij eten, geen zout, en wat het vlees en de soep betreft, zoo beloof ik u, dat in dat, wat u voorgezet zal worden, eveneens geen zout komen zal.

Ik wil terstond de nodige bevelen geven; bewijs mij daarom de eer, bij mij te blijven; ik kom terstond weer terug.”

Ali Baba ging naar de keuken, en beval Morgaine het vlees, dat zij heden zou opdienen, niet te zouten, en behalve de gerechten, die hij reeds vroeger aan haar had opgegeven, snel nog twee of drie andere te bereiden, waarin geen zout was.

Morgaine, die juist gereed stond het eten binnen te brengen, kon niet nalaten hare ontevredenheid over dit nieuwe bevel te uiten, en zich daarover tegen Ali Baba uit te spreken: „Wie is dan,” zeide zij, „deze eigenzinnige man, die geen zout wil eten?

Uw eten zal niet lekker meer zijn, als ik ’t later opdien.”

„Wordt maar niet boos, Morgaine,” antwoordde Ali Baba, „het is een rechtschapen man, doe daarom, wat ik je zeg.”

Morgaine gehoorzaamde, maar met tegenzin, en de nieuwsgierigheid greep haar aan, om den man te leren kennen, die geen zout wilde gebruiken. Toen zij het maal bereid en Abdallah de tafel gedekt had, hielp zij hem de spijzen opdragen.

Terwijl zij nu Chogia Hoessein aanzag, herkende zij hem terstond, ondanks zijn vermomming, als den roverhoofdman, en bij langer, opmerkzame beschouwing zag zij, dat hij onder zijn kleren een dolk verborgen had.

„Thans verbaas ik er mij niet meer over,” zeide zij in zichzelf, „dat deze heiden met mijn heer geen zout eten wil: hij is zijn verbitterdste vijand en wil hem vermoorden; maar ik zal zijn voornemen wel verijdelen.”

Zodra Morgaine met Abdallah de spijzen opgediend had, gebruikte zij den tijd, dat de heren aten, om de nodige voorbereiding te treffen tot uitvoering van een plan, dat van meer dan gewonnen moed getuigde,
en zij was juist daarmee klaar, toen Abdallah haar meldde, dat het tijd was de vruchten te brengen.

Zodra Abdallah de tafel afgeruimd had, diende zij de vruchten op.

Daarna plaatste zij naast Ali Baba een klein tafeltje, en zette daarop wijn en drie schalen neer; toen ging zij met Abdallah heen,—als wilde zij met hem het avondmaal gaan gebruiken,—

om Ali Baba niet te storen, opdat hij zich met zijn gast aangenaam onderhouden, en hem naar zijn gewoonte aansporen kon, zich den wijn te laten smaken.

Thans geloofde de valse Chogia Hoessein, of liever de hoofdman der veertig rovers, dat het gunstige ogenblik gekomen was, om Ali Baba het leven te ontnemen.

„Ik wil,” zoo sprak hij tot zichzelf, „vader en zoon dronken maken, en de zoon, wien ik gaarne het leven schenk, zal mij niet beletten, zijn vader den dolk in ’t hart te stoten;

dan wil ik, gelijk de eerste maal, door den tuin ontvluchten, terwijl de keukenmeid en de slaaf nog aan hun avondmaal zitten, of in de keuken ingeslapen zijn.”

Morgaine echter, had het voornemen van den valsen Chogia Hoessein doorzien, en liet hem geen tijd zijn boosaardig plan uit te voeren.

In plaats van te gaan avondmalen, trok zij een bekoorlijk danskostuum aan, koos er een passenden haartooi bij uit, deed een gordel van verguld zilver om,

en bevestigde daaraan een dolk, welks schede en gevest van hetzelfde metaal waren; voor haar gezicht hing zij een zeer schoon masker.

Nadat zij zich aldus verkleed had, zeide zij tot Abdallah: „Abdallah, neem je tamboerijn en laat ons naar binnen gaan, om voor den gast van onzen meester, den vriend van zijn zoon, de vrolijke dansen uit te voeren, die wij menigmaal des avonds voor hem ten beste geven.”

Abdallah nam de tamboerijn, ging, daarop spelend, voor Morgaine uit en trad zoo in de zaal. Achter hem kwam Morgaine, die op een hoogst ongedwongen en bevallige wijze diep boog, net als had zij de toestemming, hare kunsten te vertonen.

Daar Abdallah zag, dat Ali Baba wilde spreken, hield hij op met trommelen.

„Treed nader, Morgaine,” zeide Ali Baba. „Chogia Hoessein mag oordelen, of gij iets kunt, en ons dan zijn mening daarover zeggen.” Vervolgens zeide hij, tot Chogia Hoessein gewend, „gij moet niet geloven, mijnheer, dat ik grote onkosten gemaakt heb, om u dit genoegen te bereiden.

Ik vind het in mijn eigen huis, en gij ziet, dat het niemand anders dan een slaaf en mijn keukenmeid zijn, die mij op deze wijze opvrolijken. Ik hoop, dat het u niet mishagen zal.”

Chogia Hoessein had er niet op gerekend, dat Ali Baba op het maal nog dit vermaak zou laten volgen. Hij begon nu te vrezen, dat hij de gelegenheid, welke hij meende gevonden te hebben, toch niet zou kunnen gebruiken.

Doch troostte hij zich voor dit geval met de hoop, dat er bij den voortgezetten, vriendschappelijken omgang met vader en zoon spoedig een nieuwe zou aanbieden.

Ofschoon het hem nu veel aangenamer geweest zou zijn, wanneer Ali Baba hem van dit spel verschoond had, zoo hield hij zich nochtans, als was hij hem er zeer dankbaar voor,

en was tevens beleefd genoeg hem te verklaren: „Alles, wat zijn vereerden gastvriend genoegen deed, moest noodwendig ook voor hem een genoegen zijn.”

Toen Abdallah zag, dat Chogia Hoessein en Ali Baba ophielden met spreken, begon hij opnieuw op den tamboerijn te slaan en zong er tegelijk een dansliedje bij.

Morgaine echter, die voor de geoefendste dansers en danseressen van het vak in vaardigheid niet onderdeed, danste op een wijze, die bij elk ander,

dan juist bij ’t hier aanwezige gezelschap, bewondering had moeten opwekken; de minste opmerkzaamheid schonk de valse Chogia Hoessein wel aan haar kunst.

Nadat zij met evenveel kracht als bekoorlijkheid verschillende dansen had uitgevoerd, trok zij eindelijk haar dolk, zwaaide hem in de hand en danste een nieuwen dans, waarbij zij zichzelf overtrof.

De menigvuldige figuren, die zij maakte, haar lichte bewegingen, haar koene sprongen en de wonderbare wendingen en houdingen, die zij daarbij aannam,

terwijl zij den dolk nu eens tot een stoot uitstrekte, dan weer hield, als boorde zij hem zich zelve in het hart, waren in hoge mate bekoorlijk om aan te zien.

Eindelijk scheen zij zich buiten adem gedanst te hebben; zij rukte met de linkerhand Abdallah de tamboerijn uit de hand, en terwijl zij met de rechter den dolk vast had,

hield zij de tamboerijn met de holle zijde Ali Baba voor, gelijk dansers en danseressen, die een broodwinning van hun kunst maken, plegen te doen, om de vrijgevigheid hunner toeschouwers in te roepen.

Ali Baba gooide Morgaine een goudstuk op haar tamboerijn toe; hierop wendde zij zich tot Ali Baba’s zoon, die het voorbeeld van zijn vader volgde.

Chogia Hoessein, die haar naar zich toe zag komen, had reeds zijn geldbeurs te voorschijn gehaald, om haar eveneens een geschenk te geven,

en greep er reeds in, toen Morgaine met een moed, die haar vastberadenheid alle eer aandeed, hem den dolk midden in ’t hart stootte, zodat hij levenloos achterover zonk.

Ali Baba en zijn zoon stonden verslagen over deze handeling en hieven een luid geschreeuw aan.

„Ongelukkige!” riep Ali Baba, „wat heb je daar gedaan? Wil je volstrekt mij en mijn hele familie in ’t verderf storten?”

„Neen, meester,” antwoordde Morgaine, „ik heb ’t integendeel tot uwe redding gedaan.”

Hierop maakte zij Chogia Hoesseins kleren los, toonde Ali Baba den dolk, waarmee hij gewapend was, en zeide toen tot hem:

„Zie daar, met welken koenen vijand gij te doen hadt, en zie hem eens goed in ’t gezicht: gij zult gewis den valsen oliehandelaar en den hoofdman der veertig rovers herkennen.

Is ’t u dan niet opgevallen, dat hij geen zout met u eten wilde? Zijn er nog wel andere bewijzen nodig voor zijn verfoeilijk plan?

Nog eer ik hem zag, had ik reeds argwaan geput, toen gij mij zeidt, dat gij zulk een gast hadt. Ik zag toen zijn aangezicht, en nu ligt het bewijs voor u, dat mijn verdenking niet ongegrond was.”

Ali Baba voelde diep, welken dank hij Morgaine schuldig was, die hem nu voor de tweede maal het leven gered had.

Hij omarmde haar en zeide tot haar: „Morgaine, ik heb je de vrijheid geschonken en beloofd, dat ik het daarbij niet zou laten, en ik spoedig nog meer voor je doen wilde. Deze tijd is thans gekomen: ik maak je hiermee tot mijn schoondochter.”

Hierop wendde hij zich tot zijn zoon en zeide tot hem: „Mijn zoon, gij zijt een goed zoon, en ik geloof, dat gij het niet onbillijk zult vinden, dat ik je Morgaine tot vrouw geef, zonder je vooraf gevraagd te hebben.

Gij zijt haar even veel dank schuldig als ik zelf; want het is duidelijk, dat Chogia Hoessein alleen daarom je vriendschap gezocht heeft, om mij des te gemakkelijker van het leven te beroven;

en gij behoeft er niet aan te twijfelen, dat hij, als hem dit gelukt was, ook jou aan zijn wraak had opgeofferd.

Bedenk bovendien, dat gij in Morgaine, wanneer gij haar trouwt, een steun mijner familie, zolang ik in ’t leven ben, en een steun der uwe, tot aan ’t einde uwer dagen bezitten zult.”

De zoon gaf niet den minsten tegenzin te kennen, maar verklaarde integendeel, dat hij gaarne in dit huwelijk toestemde, niet alleen uit gehoorzaamheid jegens zijn vader, maar ook uit eigen neiging.

Hierop nam men in Ali Baba’s huis maatregelen, om het lijk van den roverhoofdman naast de lijken der overige rovers te begraven,

en dit geschiedde zoo geheim en zoo stil, dat het eerst na vele jaren bekend werd, toen niemand meer leefde, die bij deze merkwaardige geschiedenis persoonlijk betrokken was.

Weinige dagen nadien vierde Ali Baba de bruiloft van zijn zoon en Morgaine met grote pracht en door een schitterenden maaltijd, die met dansen, spelen en de gebruikelijke vermakelijkheden opgeluisterd werd.

Ook had hij het genoegen te zien, dat zijn vrienden en buren, die hij uitgenodigd had, en die wel is waar den waren grond voor dit huwelijk niet konden weten, maar overigens de mooie en goede eigenschappen van Morgaine kenden, hem luid prezen om zijn grootmoedigheid en goedheid.

Ali Baba was niet meer in ’t rovershol teruggekeerd, sinds hij het lijk zijns broeders Casim daar gevonden, en op een van zijn drie muilezels benevens veel goud teruggebracht had, want hij vreesde, dat hij daar de rovers mocht aantreffen, en door hen overvallen zou worden.

Maar zelfs na den dood van de acht en dertig rovers, den hoofdman inbegrepen, waagde hij het langen tijd niet, daarheen terug te gaan, wijl hij bang was, dat de twee anderen, wier lot hem niet bekend was, nog in leven waren.

Eindelijk na verloop van een jaar, toen hij zag dat niets meer tegen hem ondernomen werd, bekroop hem de nieuwsgierigheid, nogmaals een reis daarheen te ondernemen; hij nam daarbij echter de nodige voorzorgsmaatregelen voor zijn veiligheid.

Hij steeg te paard, en toen hij bij de grot aankwam, beschouwde hij het als een goed voorteken, dat hij noch sporen van paarden noch van mensen ontdekte. Hij steeg af, bond zijn paard vast, trad naar de deur en sprak de woorden: „Sesam, open je!”, die hij nog niet vergeten had.

De deur opende zich; hij ging naar binnen, en uit den toestand, waarin hij alles in de grot aantrof, kon hij opmaken, dat ongeveer sedert den tijd,

dat de zogenaamde Chogia Hoessein een winkel in de stad geopend had, niemand daarin was geweest, en de hele bende der veertig rovers uitgeroeid moest zijn.

Ook twijfelde hij er niet meer aan, dat hij de enige in de wereld was, die het geheim kende, om het hol te openen, en dat de daarin verborgen schatten geheel te zijner beschikking stonden.

Hij had een zak meegenomen; dezen vulde hij met zoveel goud als hij meende, dat een paard dragen kon, en keerde daarna naar de stad terug.

Ali Baba had zijn zoon eens meegenomen naar het rotshol, en hem toen het geheim daarvan geopenbaard. Sedert dien tijd leefden zij en hun nakomelingen, die hun geluk met wijze matigheid genoten, in hoog aanzien en bekleedden de hoogste ereposten der stad.

Einde
van
Ali Baba en de veertig rovers

