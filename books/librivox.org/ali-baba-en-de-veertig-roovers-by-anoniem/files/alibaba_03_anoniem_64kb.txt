Deel drie
van
Ali Baba en de veertig rovers

Vertaald door J. W. Gerhard

Deze LibriVox-opname is vrij van auteursrechten.

Opname door Marcel Coenders

Kort nadat de rover en Baba Mustafa afscheid van elkaar genomen hadden, ging Morgiane voor een boodschap Ali Baba’s huis uit, en toen zij terugkwam, bemerkte zij het teken, dat de rover aan de deur gemaakt had. Zij bleef staan en beschouwde het oplettend.

„Wat zou dat teken wel beduiden?” vroeg zij zich af; „zou wellicht iemand iets kwaads tegen mijn meester in ’t schild voeren, of zou het slechts voor de grap gedaan zijn? Dat mag nu zijn zoo het wil, het kan niet schaden, wanneer men zich voor elk geval beveiligt.”

Zij nam terstond een stuk krijt, en daar de twee of drie voorafgaande en volgende deuren er bijna net zoo uitzagen, als hun huisdeur, maakte zij daaraan op dezelfde plaats een soortgelijk teken,

en ging toen in huis terug, zonder noch haar meester, noch diens vrouw er iets van te vertellen.

De rover zette intussen zijn weg naar het bos voort en kwam weldra bij het overige gezelschap terug.

Hij gaf terstond verslag van den uitslag zijner reis, en prees hemelhoog zijn geluk, dat hij al dadelijk een man gevonden had, die hem dat, wat hem naar de stad voerde, verteld had, want hij had het van niemand anders kunnen horen.

Allen toonden er hun grote blijdschap over; de hoofdman echter nam het woord, en nadat hij zijn ijver geprezen had, sprak hij als volgt, tot de hele vergadering:

„Kameraden, wij hebben geen tijd meer te verliezen; laat ons goed gewapend, maar zonder dat men het aan ons zien kan, opbreken, en om geen argwaan op te wekken, elk afzonderlijk, de een na den ander, in de stad gaan;

komt daar van verschillende zijden op het marktplein bijeen, terwijl ik met onzen kameraad, die ons zoeven deze goede tijding gebracht heeft, het huis zal uitvorsen, om daarna de meest doeltreffende maatregelen te kunnen nemen.”

De rede van den hoofdman werd met groten bijval beloond, en de rovers waren weldra reisvaardig. Twee aan twee trokken zij nu van daar, en doordat zij steeds op behoorlijken afstand van elkander gingen, bereikten zij, zonder enige verdenking op te wekken, de stad.

De hoofdman en de rover, die er des morgens al geweest was, kwamen het allerlaatst aan.

Deze voerde den hoofdman in de straat, waar hij Ali Baba’s huis gemerkt had, en toen hij aan de eerste, door Morgiane gemerkte huisdeur kwam, maakte hij hem daarop opmerkzaam, en zeide, dat was de rechte.

Toen zij echter, om zich niet verdacht te maken, verder gingen, bemerkte de hoofdman, dat de daarop volgende deur eveneens hetzelfde kenteken, op dezelfde plaats vertoonde; hij wees het daarom zijn geleider aan, en vroeg hem, of het dit huis was of het vorige.

De rover geraakte in verlegenheid, en wist niets te antwoorden, en vooral niet, toen hij en de hoofdman zagen, dat de vier of vijf volgende deuren alle hetzelfde teken hadden.

Hij verzekerde den hoofdman met een eed, dat hij slechts een enkele gemerkt had, en voegde er toen bij: „Het is mij onverklaarbaar, wie de andere precies op dezelfde wijze mag gemerkt hebben, maar ik moet bij deze verwarring erkennen,

dat ik niet meer kan aanwijzen, wat ik zelf getekend heb.”

Toen de hoofdman zijn plan aldus verijdeld zag, begaf hij zich naar de markt, en liet zijn lieden door den eersten den besten die hem tegenkwam, zeggen,

dat zij ditmaal een vergeefsen tocht gedaan hadden, en hun niets anders overbleef, dan den terugweg naar hun gemeenschappelijk toevluchtsoord in te slaan.

Hij zelf ging vooraan, en de anderen volgden hem in dezelfde orde, als zij gekomen waren.

Nadat de bende zich in het bos weder verzameld had, verhaalde de hoofdman, waarom hij hen weer had doen terugkeren.

Terstond werd de gids eenstemmig des doods schuldig verklaard; ook erkende hij zelf, dat hij het verdiend had, wijl hij betere voorzorgsmaatregelen had moeten nemen; en zonder vrees onderging hij zijn lot.

Daar het voor het welzijn der bende van groot belang was, de schade, welke haar toegebracht was, niet ongewroken te laten, zoo trad een ander rover naar voren, beloofde, dat het hem beter gelukken zou, dan zijn voorganger, en verzocht als een gunst hem deze taak op te dragen.

Het werd hem toegestaan; hij ging naar de stad, kocht Baba Mustafa om, zoals zijn voorganger gedaan had, en Baba Mustafa voerde hem geblinddoekt voor Ali Baba’s huis.

De rover kenmerkte het op een weinig zichtbare plaats met rood krijt, in de hoop, dat hij het op deze wijze steeds van de wit gemerkte huizen zou kunnen onderscheiden.

Maar spoedig daarna ging Morgiane evenals den vorigen dag het huis uit, en toen zij terugkwam, ontging het rode teken haren scherpzienden ogen niet.

Zij kwam weer op dezelfde gedachte, als bij het witte teken, en maakte terstond aan de deuren der naburige huizen, en wel op dezelfde plaats hetzelfde teken met rood krijt.

De rover keerde intussen naar zijn kameraden in het bos terug, vertelde, welken maatregel hij genomen had, en zeide, dat het thans onmogelijk was het door hem gemerkte huis met andere te verwisselen.

De hoofdman en zijn lieden geloofden met hem, dat de zaak thans gelukken moest. Zij begaven zich daarom in dezelfde orde en met dezelfde voorzichtigheid, als de eerste maal. De hoofdman vertrok daarom naar de stad, om het plan uit te voeren, dat zij verzonnen hadden.

De hoofdman en de rover gingen terstond naar de straat, waar Ali Baba woonde, ontmoetten echter dezelfde moeilijkheid als de eerste maal. De hoofdman werd daarom vertoornd, en de rover geraakte in dezelfde ontsteltenis als degene, die vóór hem deze opdracht vervuld had.

De hoofdman zag zich dus genoodzaakt, evenzo onvoldaan als den eersten keer, nog denzelfden dag met zijn mannen den terugtocht aan te nemen. De rover, die aan het mislukken van het plan schuld was, onderging de straf, aan welke hij zich vrijwillig onderwierp.

Daar nu de hoofdman zijn bende met twee flinke mannen verminderd zag, vreesde hij, dat zij nog meer zou afnemen, als hij voortging, bij de navorsing van Ali Baba’s huis, zich op anderen te verlaten.

Hun voorbeeld bewees hem, dat zij meer tot koene wapendaden geschikt waren, dan tot zulke ondernemingen, waarbij men met verstand en list te werk moest gaan.

Hij nam daarom de zaak zelf ter hand en ging naar de stad, waar Baba Mustafa hem denzelfden dienst bewees, als den beiden afgezanten zijner bende;

hij maakte echter geen teken aan Ali Baba’s huis, maar liep er verscheidene malen voorbij, en nam het nauwkeurig op, om zich niet weer te kunnen vergissen.

Nadat hij zich nu van alles, wat hij wenste, op de hoogte gesteld had, ging de roverhoofdman, zeer tevreden over zijn reis, naar het bos terug, en toen hij in het rotshol aankwam, waar de hele bende hem wachtte, zeide hij tot hen:

„Kameraden, thans kan ons niets meer verhinderen, volle wraak te nemen over de boosheid, welke aan ons begaan is.

Ik ken het huis van den schurk, dien onze wraak treffen zal, heel precies, en heb onderweg op middelen gezonnen, de zaak zoo sluw aan te pakken, dat niemand noch van onze schuilplaats, noch van onzen schat iets zal vermoeden;

want dit is het hoofddoel, dat wij bij onze onderneming voor ogen moeten hebben, anders zou ze ons in het verderf storten.

Luistert nu,” ging de hoofdman voort, „wat ik bedacht heb, om dit doel te bereiken. Wanneer ik u mijn plan ontvouwd zal hebben, en één van u een beter middel weet, zoo mag hij het ons dan mededelen.”

Terstond legde hij hun nu uit, hoe hij de zaak dacht aan te vatten, en toen allen hem hun bijval te kennen gegeven hadden, beval hij hun, zich in de omliggende dorpen en gehuchten,

en ook in de stad te verstrooien, en negentien muilezels te kopen, benevens acht en dertig grote lederen oliezakken, één er van vol, de andere echter leeg.

Binnen twee of drie dagen hadden de rovers alles bijeen.

Daar de leren zakken bij de opening voor zijn doel iets te nauw waren, liet de hoofdman ze een beetje verwijden, en nadat hij in elken zak een zijner mannen, van de nodige wapens voorzien, had laten kruipen,

waarbij nochtans een losgetornde scheur open bleef, opdat zij vrij konden ademhalen, maakte hij de zakken zodanig dicht, dat men moest aannemen, dat er olie in was.

Om de bedrieglijkheid nog groter te maken, besmeerde hij ze van buiten met olie, die hij uit den vollen zak genomen had.

Nadat dit volvoerd was, en hij de zeven en dertig rovers, ieder in een zak zittend, benevens den met olie gevulden zak op de muilezels geladen had, vertrok de hoofdman op den bepaalden tijd met deze naar de stad,

en kwam daar in de avondschemering, ongeveer een uur na zonsondergang, aan.

Hij ging de poort door, en regelrecht naar Ali Baba’s huis toe, met het doel, bij hem aan te kloppen en van de gastvrijheid des eigenaars, voor zich en zijn muildieren een nachtverblijf te verzoeken.

Hij behoefde niet aan te kloppen, want Ali Baba zat voor zijn huisdeur om na het avondeten frisse lucht te scheppen.

Hij liet daarom zijn muilezel halt houden, wendde zich tot Ali Baba en zei tegen hem: „Mijnheer, ik breng de olie, welke gij hier ziet, uit verre gewesten mee, om ze morgen op de markt te verkopen, maar wijl het reeds zoo laat is, weet ik niet, waar ik een onderkomen moet vinden.

Wanneer het u niet te lastig is, zou ik u wel willen verzoeken, zoo vriendelijk te zijn, mij voor dezen nacht in uw huis op te nemen; ik zou er u zeer dankbaar voor zijn.”

Ofschoon Ali Baba den man, die thans tegen hem sprak, reeds in het bos gezien had, en ook had horen spreken, kon hij hem toch in zijn oliehandelaarskleding onmogelijk als den hoofdman der veertig rovers weder herkennen. „Wees welkom,” zeide hij tot hem, „en treed binnen.”

Met deze woorden maakte hij voor hem plaats, zodat hij, benevens zijn muilezels naar binnen kon gaan.

Ali Baba riep nu zijn slaaf, en beval hem, zodra de muilezels afgeladen zouden zijn, ze niet alleen in den stal te brengen, maar hen ook van gerst en hooi te voorzien.

Ook nam hij de moeite, naar de keuken te gaan en Morgiane op te dragen, voor den pas aangekomen gast snel een goed avondeten te bereiden, en in een kamer een bed voor hem klaar te maken.

Ali Baba deed nog meer, om zijn gast veel eer te bewijzen.

Toen hij namelijk zag, dat de roverhoofdman zijn muilezels afgeladen had, en deze, zoals hij bevolen had, in den stal gebracht waren geworden, nam hij den vreemdeling,

die den nacht onder den vrijen hemel scheen te willen doorbrengen, bij de hand, en geleidde hem naar de zaal, waar hij bezoeken placht te ontvangen,

en verklaarde, dat hij niet zou toestaan, dat zijn gast in den hof zou overnachten.

De roverhoofdman bedankte voor die eer, terwijl hij zei, dat hij hem volstrekt geen last wilde aandoen; de ware reden was echter, dat hij dan des te beter zijn plan kon uitvoeren.

Maar Ali Baba nodigde hem zoo hoffelijk en zoo dringend uit, dat hij niet langer weerstand kon bieden.

Ali Baba hield dengene, die hem naar het leven stond, niet alleen zoo lang gezelschap, totdat Morgiane het avondeten opdroeg, maar onderhield zich met hem ook voortdurend nog over allerlei zaken, waarvan hij geloofde, dat zij hem genoegen deden, 

en verliet hem niet eerder, dan nadat hij met eten klaar was.

„Ik laat u thans alleen,” zeide hij toen tot hem, „wanneer gij het een of ander wenst, moet gij het slechts zeggen; alles, wat in mijn huis is, staat u ten dienste.”

De roverhoofdman stond tegelijk met Ali Baba op en vergezelde hem tot aan de deur. Terwijl Ali Baba nu naar de keuken ging, om met Morgiane te spreken, begaf hij zich naar den hof, onder voorwendsel, dat hij in den stal wilde nazien, of het zijn muilezels aan niets ontbrak.

Nadat Ali Baba Morgiane opnieuw aangemaand had, voor zijn gast zoo goed mogelijk te zorgen en het hem aan niets te laten ontbreken, voegde hij er bij:

„Morgiane, ik wil je nu alleen nog zeggen, dat ik morgen vroegtijdig een bad neem; maak mijn badhanddoeken in orde en geef ze Abdallah—zoo heette namelijk zijn slaaf,—bezorg mij vervolgens een goede vleessoep, wanneer ik thuis kom.”

Nadat hij haar deze bevelen gegeven had, ging hij naar bed.

Ondertussen gaf de roverhoofdman zijnen mannen in den stal zijn bevelen, wat zij te doen hadden.

Van den eersten tot den laatsten zak zeide hij tot ieder: „Wanneer ik van uit mijn slaapkamer kleine steentjes naar beneden werp, snijdt dan met het mes, dat gij bij je draagt, den zak van boven tot beneden open en kruip er uit; ik zal dan spoedig bij u komen.”

Het mes, waarvan hij sprak, was voor dit doel opzettelijk gepunt en geslepen.

Nadat dit geschied was, keerde hij terug, en zodra hij zich bij de keukendeur vertoonde, nam Morgiane een licht, bracht hem naar de voor hem ingerichte kamer, en liet hem daar alleen, nadat zij nog eerst gevraagd had, of hij niets meer te wensen had.

Om geen argwaan te wekken, blies hij spoedig daarop het licht uit en legde zich geheel aangekleed neder, opdat hij terstond na den eersten slaap weer zou kunnen opstaan.

Morgiane vergat Ali Baba’s bevel niet. Zij bracht zijn baddoeken in orde, gaf ze aan Abdallah, die nog niet was gaan slapen, en plaatste den pot voor de vleessoep op het vuur.

Terwijl zij nu den pot afschuimde, ging plotseling de lamp uit. In ’t hele huis was geen olie meer, en toevallig ook geen enkele kaars voorradig. Wat moest zij nu beginnen?

Om haren pot af te schuimen, moest zij er noodzakelijk helder licht bij hebben. Zij deelde hare verlegenheid aan Abdallah mede, die haar ten antwoord gaf: „Ja, daar zit niets anders op, dan dat je uit een van de zakken beneden op den hof wat olie neemt.”

Morgiane bedankte Abdallah voor dien raad, en terwijl hij zich neerlegde naast Ali Baba’s kamer, om hem later naar het bad te vergezellen, nam zij de oliekruik, en ging er mee naar den hof.

Toen zij bij den eersten zak kwam, vroeg de rover, die daarin verborgen zat, heel zacht: „Is ’t tijd?”

Ofschoon de rover zacht gesproken had, zoo schrok Morgiane van deze stem toch des te meer, wijl de roverhoofdman, nadat hij zijn muilezels afgeladen had, niet alleen dezen zak, maar ook alle overige open gemaakt had, om zijn mannen frisse lucht te verschaffen.

Dezen verkeerden bovendien toch in een zeer slechten toestand, ofschoon zij konden adem halen.

Iedere andere slavin dan Morgiane, ofschoon zij inderdaad niet weinig verrast was, in plaats van de gezochte olie, een man in den zak te vinden, had nu waarschijnlijk alarm gemaakt, en wellicht een groot ongeluk veroorzaakt.

Morgiane echter was veel verstandiger dan haar lotgenoten.

Zij begreep terstond, hoe gewichtig het was, de zaak geheim te houden, in welk groot gevaar Ali Baba met zijne familie en zijzelf zweefde, en dat zij thans noodzakelijk zoo snel mogelijk en zonder enige drukte haar maatregelen nemen moest.

Zij bezat een scherp verstand, zodat zij spoedig de middelen daarvoor bedacht had. Zij beheerste zich op hetzelfde ogenblik en zonder den minsten schrik te verraden, antwoordde zij, alsof zij de roverhoofdman was: „Nog niet, maar spoedig!”

Daarop naderde zij den tweeden zak, waar zij dezelfde vraag hoorde, en zoo vervolgens, tot zij bij den laatsten kwam, waarin de olie was; zij gaf op elke vraag steeds hetzelfde antwoord.

Morgiane begreep daaruit nu, dat haar meester Ali Baba niet, zoals hij geloofde, een oliehandelaar, maar zeven en dertig rovers, benevens hun hoofdman, den verkleden koopman, in zijn huis herbergde.

Zij vulde daarom in alle stilte haar kruik met olie, welke zij uit den laatsten zak nam, keerde daarop naar de keuken terug, en nadat zij olie in de lamp gedaan en haar weer aangestoken had, nam zij een groten ketel, ging weder naar den hof, en vulde hem met olie uit den zak.

Daarna ging zij terug naar de keuken, en zette den ketel op een kolossaal vuur,

waarop zij voortdurend vers hout schoof, want hoe eerder de olie begon te koken, hoe eerder zij ook het plan kon uitvoeren, dat zij tot gemeenschappelijk welzijn van het huis ontworpen had, en dat geen uitstel toeliet.

Toen eindelijk de olie kookte, nam zij den ketel en goot in elken zak, van den eersten tot den laatsten, zoveel kokende olie, als nodig was, om de rovers te doen stikken en te doden.

Nadat Morgiane deze daad, welke haren moed alle eer aandeed, even stil uitgevoerd als uitgedacht had, keerde zij met den legen ketel in de keuken terug en deed haar op slot.

Toen doofde zij het vuur uit, dat zij eerst aangestoken had, en liet alleen zoveel over, als nodig was om de vleessoep voor Ali Baba te koken.

Ten slotte blies zij ook de lamp uit, en hield zich doodstil, want zij was besloten, niet eerder naar bed te gaan, dan tot zij door een keukenvenster, dat op den hof uitzag, zoveel als de duisternis van den nacht het veroorloofde, alles had waargenomen, dat soms gebeuren zou.

Morgiane had nog geen kwartier gewacht, toen de roverhoofdman ontwaakte.

Hij stond op, opende het venster, keek naar buiten, en daar hij nergens meer licht bespeurde, maar overal in het huis diepe rust en stilte zag heersen, zoo gaf hij het afgesproken teken, terwijl hij kleine steentjes naar beneden wierp.

Meerdere daarvan vielen, zoals hij zich door het geluid overtuigen kon, op de leren zakken. Hij luisterde begerig, maar hoorde of merkte niets, waaruit hij had kunnen opmaken, dat zijn mannen zich in beweging zetten.

Dit verontrustte hem, en hij wierp voor de tweede en voor de derde maal kleine steentjes naar beneden. Zij vielen op de zakken, maar geen der rovers gaf meer het minste levensteken.

Daar hij zich dit niet verklaren kon, ging hij in de grootste ontsteltenis en zoo zacht mogelijk naar den hof, en naderde den eersten zak; toen hij echter den daarin zich bevindenden rover wilde vragen, of hij sliep,

kwam hem een geur van hete olie en van iets verbrands uit den zak tegen, en hij begreep daaruit, dat zijn plan tegen Ali Baba, hem te vermoorden, uit te plunderen en het aan zijn bende ontnomen goud weer mee te nemen, volkomen mislukt was.

Hij ging nu naar den volgenden zak en zoo vervolgens tot aan den laatsten, en vond dat al zijn mannen op dezelfde wijze omgekomen waren. De vermindering der olie in den vollen oliezak bewees hem, van welke middelen men zich bediend had, om zijn plan te verijdelen.

Thans, nu hij al zijn hoop vervlogen zag, stormde hij, met de wanhoop in het hart, de deur uit, welke uit den hof in Ali Baba’s tuin voerde en vluchtte, waarbij hij over verschillende tuinmuren moest klimmen.

Toen Morgiane geen geruis meer hoorde, en na geruimen tijd den roverhoofdman niet meer zag terugkomen, twijfelde zij er niet meer aan, dat hij door den tuin gevlucht was; want door de huisdeur kon hij niet hopen te ontkomen, wijl zij dubbel op slot was.

Ten hoogste verheugd, dat het haar zoo goed gelukt was, het hele huis te redden, ging zij eindelijk naar bed en sliep in.

Ali Baba ondertussen stond voor dag en dauw op en ging, vergezeld van zijn slaaf, naar het bad.

Hij had niet het geringste vermoeden van de vreselijke gebeurtenis, welke, terwijl hij sliep, in zijn huis had plaats gehad, want Morgiane had het niet nodig gevonden, hem te wekken,

wijl zij in het ogenblik van het gevaar geen tijd te verliezen had, en na afwending daarvan hem niet in zijn rust storen wilde.

Toen Ali Baba uit het bad in zijn kamer terugkwam, en de zon reeds helder aan den hemel schitterde, verwonderde hij zich in hoge mate, de oliezakken nog op hun oude plaats te zien staan,

en het was hem onbegrijpelijk, dat de koopman met zijn ezels niet naar de markt zou gegaan zijn.

Hij vroeg er daarom Morgiane naar, die hem de deur opende, en alles zoo had laten staan en liggen, opdat hij het zelf mocht zien, en zij het hem heel duidelijk maken kon, wat zij tot zijn redding gedaan had.

„Mijn goede meester,” antwoordde hem Morgiane, „God en de heilige profeet beschermen u en uw huis. Gij zult u van dat, wat gij verlangt te weten, beter overtuigen, wanneer uw eigen ogen zien zullen, wat ik hun tonen wil. Wil de moeite nemen, om met mij mee te gaan.”

Ali Baba volgde zijn dienstmaagd; deze sloot de deur, bracht hem bij den eersten zak, en zeide toen: „Kijk eens in dezen zak, gij zult nog nooit zulke olie gezien hebben.”

Ali Baba keek er in, en toen hij in den zak een man zag, schrok hij hevig, schreeuwde luid en sprong achteruit, alsof hij op een slang getrapt had.

„Vrees niets,” zeide Morgiane tot hem, „de man, dien gij daar ziet, zal u geen kwaad meer doen. Hij heeft de maat zijner misdaden vol gemeten, maar thans kan hij niemand meer schade toevoegen, want hij is dood.”

„Morgiane,” riep Ali Baba, „bij den verheven profeet! zeg mij, wat moet dat betekenen?”

„Ik wil het u verklaren,” zei Morgiane, „maar matig de uitbarstingen uwer verbazing en prikkel niet de nieuwsgierigheid der buren, opdat zij niet een zaak vernemen, welke voor uw eigen bestwil geheim moet blijven. Kijk echter eerst nog even naar de andere zakken.”

Ali Baba keek op de rij af in alle zakken, van den eersten tot den laatsten, waarin de olie zat, welke zichtbaar verminderd was.

Toen hij nu alle had nagezien, bleef hij als vastgeworteld staan, terwijl hij zijn ogen nu eens op de zakken, dan weer op Morgiane richtte, en zoo groot was zijn verbazing, dat hij langen tijd geen woord spreken kon.

Eindelijk herstelde hij zich en vroeg toen: „Maar wat is er van den koopman geworden?”

„De koopman,” antwoordde Morgiane, „is net zoo min een koopman, als ik een koopmansvrouw ben. Ik wil u zeggen, wat hij is, en waarheen hij gevlucht is.

Doch gij zult deze geschiedenis veel gemakkelijker op uw kamer kunnen aanhoren, want uw gezondheid vordert, dat gij thans, nu gij uit het bad gekomen zijt, wat vleessoep gebruikt.”

Terwijl Ali Baba zich nu naar zijn kamer begaf, haalde Morgiane de vleessoep uit de keuken en bracht ze hem; Ali Baba zeide echter, eer hij aanving: „Begin nu dadelijk mijn ongeduld te bevredigen, en vertel mij deze vreemde geschiedenis in alle bijzonderheden.”

Morgiane vervulde den wens van haar meester en begon aldus: „Heer, gisterenavond, toen gij reeds naar bed gegaan waart, bracht ik, gelijk u bevolen had, uw baddoeken in orde en gaf ze aan Abdallah.

Toen plaatste ik den pot voor de vleessoep op het vuur, en terwijl ik deze afschuimde, ging plotseling de lamp uit, wijl er geen olie meer in was. In de kruik was geen druppel meer te vinden, en evenmin kon ik een stukje kaars bekomen.

Abdallah, die mijn verlegenheid bemerkte, herinnerde mij aan de volle oliezakken in den hof, want hij twijfelde er evenmin aan als gij en ik, dat het zulke waren.

Ik nam alzo mijn oliekruik, en liep er mee naar den eersten zak den besten. Toen ik daar dicht bij was, klonk er mij een stem uit tegen, die mij vroeg: „Is ’t tijd?”

Ik schrok niet, maar begreep terstond de boosheid van den valsen koopman en antwoordde zonder dralen: „Nog niet, maar spoedig.” Ik ging naar den tweeden zak, en een andere stem deed mij dezelfde vraag, waarop ik hetzelfde antwoord teruggaf.

Zoo ging ik dan van den enen zak naar den anderen, immer weer dezelfde vraag en hetzelfde antwoord, en eerst in den laatsten zak vond ik olie, waarmee ik mijn kruik vulde.

Toen ik nu overlegde, dat zich midden in uw hof zeven en dertig rovers bevonden, die slechts op een teken of bevel van hun aanvoerder, dien gij voor een koopman hieldt en zoo gastvrij opgenomen hadt,

wachtten om het hele huis leeg te plunderen, toen geloofde ik, dat hier geen tijd te verliezen was.

Ik bracht daarom mijn kruik terug, stak de lamp aan, nam den grootsten ketel uit de hele keuken en vulde hem met olie.

Daarna hing ik hem over het vuur en toen de olie goed kookte, goot ik in elken zak, waarin een rover zat, zoveel olie, als voldoende was, om hun de uitvoering van het verderfelijk plan, dat hen hierheen gevoerd had, te verhinderen.

Nadat nu de zaak een zodanig verloop genomen had, als ik mij had voorgesteld, keerde ik naar de keuken terug, deed de lamp uit, en alvorens naar bed te gaan, begon ik kalm door het venster toe te zien, wat de valse oliehandelaar thans wel doen zou.

Na een poos hoorde ik, dat hij, om zijn mannen te waarschuwen, kleine steentjes uit het venster en juist op de zakken wierp.

Hij herhaalde dit enige keren, maar toen hij niets zag bewegen, en niets hoorde, ging hij naar beneden, en ik zag hem van den enen zak naar den anderen gaan, totdat ik hem in de duisternis van den nacht uit het oog verloor.

Toch wachtte ik nog enigen tijd, maar toen ik hem niet meer zag terugkomen, twijfelde ik er niet meer aan, of hij was, uit wanhoop over zijn mislukten aanslag, door den tuin ontvlucht. Nadat ik er mij nu van overtuigd had, dat het huis in veiligheid was, begaf ik mij te bed.

Dit is nu,” voegde Morgiane er ten slotte aan toe, „de geschiedenis waarnaar gij gevraagd hebt, en ik ben overtuigd, dat zij tezamen hangt met een omstandigheid, welke ik enige dagen geleden ervoer, maar welke ik toen meende, u nog niet te moeten meedelen.

Toen ik namelijk eens heel vroeg ’s morgens van een gang naar de stad terugkeerde, zag ik dat onze huisdeur wit aangestreept was, en den dag daarop ontdekte ik een rood teken.

Daar ik nu echter niet begreep, met welk doel dit geschied was, gaf ik elke maal twee of drie huizen aan beide kanten van het onze, een zelfde teken, op dezelfde plaats.

Wanneer gij dit nu met de geschiedenis van den laatsten nacht in verband brengt, dan zult gij vinden, dat alles door de rovers in het bos uitgevoerd is, wier bende intussen, ik weet niet waardoor, met twee koppen verminderd is.

Hoe dit ook wezen mag, in ’t ergste geval zijn er nu nog slechts drie in leven.

Dit bewijst, dat zij uwen ondergang gezworen hebben, en dat gij bijzonder op uw hoede moet zijn, zolang men weet, dat een er van nog in leven is. Ik voor mijn persoon zal niets nalaten, om volgens mijn plicht voor uw veiligheid te waken.”

Einde
van
deel drie
van
Ali Baba en de veertig rovers

